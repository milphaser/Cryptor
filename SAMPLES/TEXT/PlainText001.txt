Закон за електронните съобщения
от СЕК, свободната енциклопедия
(пренасочване от ЗД)
ЗАКОН ЗА ЕЛЕКТРОННИТЕ СЪОБЩЕНИЯ 


Обн. ДВ. бр.41 от 22 Май 2007г. 




Глава първа. ОБЩИ ПОЛОЖЕНИЯ 

Чл. 1. (1) Този закон урежда обществените отношения, свързани с осъществяване на електронни съобщения. 

(2) Електронните съобщения се осъществяват чрез пренасяне, излъчване, предаване или приемане на знаци, сигнали, писмен текст, изображения, звук или съобщения от всякакъв вид чрез проводник, радиовълни, оптична или друга електромагнитна среда. 




Чл. 2. Този закон не се прилага по отношение на съдържанието на пренасяните електронни съобщения. 


Чл. 3. Този закон не се прилага при осъществяване на електронни съобщения: 

1. от Министерството на отбраната, от Министерството на вътрешните работи, от Националната служба за охрана и от Националната разузнавателна служба за собствени нужди, както и по отношение на вътрешното разпределение на честотите и определянето на повиквателните знаци за техните служебни радиовръзки; 

2. осигурявани от Държавната агенция за информационни технологии и съобщения във връзка с националната сигурност. 


Глава втора. ЦЕЛИ И ПРИНЦИПИ 

Чл. 4. (1) Целите на този закон са: 

1. да се създават необходимите условия за развитие на конкуренцията при осъществяване на електронни съобщения, като се: 

а) осигуряват възможности на потребителите, включително и хората с увреждания, да извличат максимална полза що се отнася до избора, цената и качеството на електронните съобщения; 

б) предотвратява изкривяването или ограничаването на конкуренцията в сектора на електронните съобщения; 

в) насърчават инвестициите в инфраструктурата и стимулират иновациите; 

г) насърчават ефективното ползване и управление на ограничените ресурси; 

2. да се подпомага развитието на вътрешния пазар на електронни съобщения, като се: 

а) отстраняват евентуални пречки при осъществяването на електронни съобщения; 

б) насърчават изграждането и развитието на общоевропейски мрежи, оперативната съвместимост на общоевропейски услуги и реализирането на свързаност от край до край; 

в) третират равнопоставено предприятията, осъществяващи електронни съобщения при наличието на еднакви условия; 

г) сътрудничи на регулаторните органи на държавите - членки на Европейския съюз, и на Европейската комисия по прозрачен начин за развитието на последователна регулаторна практика и за последователното прилагане на регулаторната рамка на Европейския съюз за електронните съобщения; 

3. да се подкрепят интересите на гражданите, като се: 

а) осигурява достъп на всички граждани до универсална услуга; 

б) осигурява високо ниво на защита на потребителите при техните отношения с доставчиците и по-конкретно наличието на прости и финансово достъпни процедури за разрешаване на спорове; 

в) съдейства за осигуряване на високо ниво на защита на личните данни и неприкосновеността в областта на електронните съобщения; 

г) създават условия за предоставянето на ясна информация, включително чрез поставяне на изисквания за прозрачност на тарифите и на условията за ползване на обществените електронни съобщителни услуги; 

д) подкрепят интересите на специфични социални групи и по-конкретно на хората с увреждания; 

е) създават условия за осигуряване поддържането на целостта и сигурността на обществените електронни съобщителни мрежи. 

(2) Органите по управление и регулиране на електронните съобщения: 

1. предприемат всички обосновани мерки за постигане на целите по ал. 1 в обем и срокове, пропорционални на съответната цел; 

2. отчитат в максималната възможна степен необходимостта от технологична неутралност. 


Чл. 5. При прилагане на този закон държавните органи спазват принципите на законоустановеност, предвидимост, прозрачност, публичност, консултативност, равнопоставеност, пропорционалност, технологична неутралност по отношение на мрежите при предоставянето от предприятията на електронни съобщителни услуги и свеждане на регулаторната намеса до минимално необходимото. 

Глава трета. ДЪРЖАВНО УПРАВЛЕНИЕ НА ЕЛЕКТРОННИТЕ СЪОБЩЕНИЯ 

Раздел I. Общи разпоредби 

Чл. 6. Държавното управление на електронните съобщения се осъществява от Министерския съвет, от Съвета по националния радиочестотен спектър и от председателя на Държавната агенция за информационни технологии и съобщения. 


Чл. 7. (1) Министерският съвет по предложение на председателя на Държавната агенция за информационни технологии и съобщения приема политика в областта на електронните съобщения и политика в областта на информационното общество и ги обнародва в "Държавен вестник". 

(2) Проектите на актовете по ал. 1 се предоставят за обществено обсъждане по чл. 18. 

(3) Политиката в областта на електронните съобщения и политиката в областта на информационното общество се актуализират най-малко веднъж на две години. 


Чл. 8. (1) Министерският съвет по предложение на Съвета по националния радиочестотен спектър приема политика по планиране и разпределение на радиочестотния спектър и я обнародва в "Държавен вестник". 

(2) Министерският съвет по предложение на Съвета по националния радиочестотен спектър приема Национален план за разпределение на радиочестотния спектър и го обнародва в "Държавен вестник". 

(3) Националният план за разпределение на радиочестотния спектър се актуализира най-малко веднъж на две години. 




Раздел II. Съвет по националния радиочестотен спектър 

Чл. 9. (1) Съветът по националния радиочестотен спектър към Министерския съвет, наричан по-нататък "съвета", изготвя и предлага за приемане от Министерския съвет държавна политика по планиране и разпределение на радиочестотния спектър и осъществява провеждането й. 

(2) Проектът на държавна политика по ал. 1 се предоставя за обществено обсъждане по чл. 18. 




Чл. 10. (1) В съвета участват като членове представители на Министерството на финансите, Министерството на икономиката и енергетиката, Министерството на транспорта, Министерството на отбраната, Министерството на вътрешните работи, Държавната агенция за информационни технологии и съобщения, Комисията за регулиране на съобщенията, Националната служба за охрана и Националната разузнавателна служба. 

(2) Председател на съвета е председателят на Държавната агенция за информационни технологии и съобщения или оправомощено от него лице. Държавните органи и служби по ал. 1 определят своите представители и осигуряват участието им в работата на съвета. Председателят на съвета определя един от представителите на Държавната агенция за информационни технологии и съобщения за организационен секретар на съвета. 

(3) Министерският съвет приема правилник за дейността на съвета по предложение на неговия председател. 

(4) Административното обслужване на съвета се извършва от администрацията на Държавната агенция за информационни технологии и съобщения. 




Чл. 11. (1) Съветът изготвя проект на Национален план за разпределение на радиочестотния спектър. 

(2) Планът по ал. 1 се изготвя в съответствие с документите на международните организации и/или техните компетентни органи, както и по предложения на заинтересованите ведомства и служби с цел хармонизирано и ефективно използване на радиочестотния спектър. 

(3) С плана по ал. 1 радиочестотният спектър се разпределя на радиочестоти, радиочестотни ленти и радиослужби за граждански нужди, за нуждите на държавните органи и служби по чл. 3, свързани с националната сигурност, и за съвместно ползване между тях. 

(4) Разпределението на радиочестотния спектър на радиочестоти, радиочестотни ленти и радиослужби се извършва в съответствие с принципите на разпределението и ползването на радиочестотния спектър в Европейския съюз и от Международния съюз по далекосъобщения. 

(5) Конкретното разпределение на радиочестотите и радиочестотните ленти, предвидени за граждански нужди или за съвместно ползване за граждански нужди и за нуждите на държавните органи и служби по чл. 3, свързани с националната сигурност, се извършва след провеждане на обществено обсъждане по чл. 18, в частта за граждански нужди. 

(6) В 7-дневен срок от изтичане на срока за обществено обсъждане председателят на Държавната агенция за информационни технологии и съобщения изпраща обсъждания проект и подадените становища на Съвета по националния радиочестотен спектър. Съветът проучва становищата и публикува на страницата в интернет на Държавната агенция за информационни технологии и съобщения постъпилите становища, както и мотивите за неприетите и приетите предложения. След проучване на становищата съветът предлага на Министерския съвет да приеме решение. 


Чл. 12. Държавните органи и служби по чл. 10, ал. 1 взаимодействат помежду си за осъществяване дейността на съвета в съответствие с правилника по чл. 10, ал. 3. 


Чл. 13. (1) Съветът след съгласуване със заинтересованите държавни органи и служби приема решение за ползване на конкретни радиочестоти и радиочестотни ленти от радиосъоръжения с техните технически параметри, срок и място за ползването им на територията на Република България от чужди държави на основата на взаимност, както и от международни организации, когато това произтича от поетите от Република България международни задължения. 

(2) Исканията за ползване на радиочестоти и радиочестотни ленти от посолствата на чужди държави и/или от представителствата на международни организации се подават до съвета, който се произнася по исканията в срок до един месец от получаването им. 

(3) Когато е предвидено издаване на разрешение за ползване на индивидуално определен ограничен ресурс - радиочестотен спектър за осъществяване на електронни съобщения по реда на този закон, съветът уведомява Комисията за регулиране на съобщенията, която: 

1. издава съответното разрешение; 

2. събира определените такси, освен ако в международен акт е предвидено друго. 




Чл. 14. Министърът на отбраната разрешава ползването на радиочестоти и радиочестотни ленти от държавите - членки на НАТО, при провеждане на съвместни учения и операции на територията на Република България в съответствие с разпределението на радиочестотите и радиочестотните ленти за нуждите на Министерството на отбраната в Националния план за разпределение на радиочестотния спектър. 


Раздел III. Държавна агенция за информационни технологии и съобщения 

Чл. 15. (1) Държавната агенция за информационни технологии и съобщения е юридическо лице на бюджетна издръжка със седалище София. 

(2) Държавната агенция за информационни технологии и съобщения е първостепенен разпоредител с бюджетни кредити. 

(3) Председателят на Държавната агенция за информационни технологии и съобщения е специализиран орган на изпълнителната власт, който провежда държавната политика в областта на електронните съобщения и в областта на информационното общество. 

(4) Председателят на Държавната агенция за информационни технологии и съобщения се определя с решение на Министерския съвет и се назначава от министър-председателя. 

(5) При осъществяване на своите правомощия председателят на Държавната агенция за информационни технологии и съобщения се подпомага от четирима заместник-председатели, назначавани от министър-председателя. 

(6) Дейността, структурата и организацията на работа на Държавната агенция за информационни технологии и съобщения и нейната численост се определят с устройствен правилник, приет от Министерския съвет по предложение на председателя на агенцията. 




Чл. 16. Председателят на Държавната агенция за информационни технологии и съобщения: 1. изготвя и внася за приемане от Министерския съвет политика и стратегии в областта на електронните съобщения, както и политика, стратегии и програми в областта на информационното общество; 

2. изготвя и издава или внася за приемане от Министерския съвет подзаконови нормативни актове, свързани с осъществяването на своите правомощия, предвидени в този закон; 

3. създава условия за осигуряване на свобода и конфиденциалност на съобщенията; 

4. представлява Република България в международните организации в областта на електронните съобщения и информационното общество; 

5. подпомага разработването и въвеждането на стандарти, технически изисквания и спецификации, свързани с електронните съобщения и информационното общество; 

6. осигурява изпълнението на ангажиментите на Република България в областта на управлението на електронните съобщения и информационното общество, свързани с членството й в Европейския съюз и в международни организации; 

7. участва в работата на международните организации по стандартизация и в техническите комитети по стандартизация в Република България, имащи отношение към електронните съобщения и информационното общество; 

8. осъществява международна регистрация на радиочестоти и радиочестотни ленти, както и на радиосъоръженията, които ги използват; 

9. осъществява международно координиране за всички радиослужби на радиочестоти и радиочестотни ленти, както и на техническите характеристики на радиосъоръженията, които ги използват, за нуждите на националната сигурност; 

10. съгласува и/или утвърждава инвестиционни програми и проекти в съответствие с приоритетите в областта на информационното общество и съобщенията; 

11. осъществява междуведомствена координация при подготовката и внасянето на проектите на нормативни актове на Министерския съвет в областта на електронните съобщения и информационното общество. 




Чл. 17. (1) Председателят на Държавната агенция за информационни технологии и съобщения: 1. създава, експлоатира, поддържа и развива електронна съобщителна мрежа и пунктове за управление във връзка с националната сигурност, които се обслужват от персонал, заемащ специфични длъжности; 

2. осигурява електронни съобщения за управление при кризи по смисъла на Закона за управление при кризи и при въвеждане на режим "военно положение", режим "положение на война" или режим "извънредно положение" по смисъла на Закона за отбраната и въоръжените сили на Република България. 

(2) Председателят на Държавната агенция за информационни технологии и съобщения осигурява надеждно функциониране, сигурност, независимост и защита на електронните съобщителни мрежи за пренос на класифицирана информация за нуждите на държавното управление във връзка с националната сигурност при спазване изискванията на Закона за защита на класифицираната информация. 




Чл. 18. (1) Председателят на Държавната агенция за информационни технологии и съобщения преди издаване или внасяне в Министерския съвет на подзаконовите актове, предвидени в този закон, публикува съобщение за изготвените проекти в национален ежедневник, както и съобщение заедно с текста на проекта на страницата на Държавната агенция за информационни технологии и съобщения в интернет. 

(2) В съобщението по ал. 1 се посочва мястото, откъдето заинтересованите лица могат да получат проектите, и срок, не по-кратък от 30 дни, в който могат да представят писмени становища по тях. 

(3) Председателят на Държавната агенция за информационни технологии и съобщения проучва становищата и отразява приетите предложения. 

(4) Процедурата за обществено обсъждане приключва с публикуване на страницата на Държавната агенция за информационни технологии и съобщения в интернет на постъпилите становища, приетите предложения, местата и текстовете, чрез които са отразени приетите предложения, и мотивите за неприетите. 




Чл. 19. Средствата за подпомагане дейностите на Държавната агенция за информационни технологии и съобщения постъпват в бюджета й и се набират от: 1. двадесет и пет на сто от окончателната тръжна цена след провеждане на търг за ползване на индивидуално определен ограничен ресурс; 

2. двадесет и пет на сто от еднократната такса за ползване на допълнително предоставен радиочестотен спектър; 

3. тридесет и пет на сто от годишните такси за ползване и за временно ползване на индивидуално определен ограничен ресурс - радиочестотен спектър; 

4. двадесет и пет на сто от годишните такси за ползване позициите на геостационарната орбита, определени за Република България съгласно международни споразумения; 

5. средства за съфинансиране на проекти за развитие на съобщенията и информационното общество; 

6. други постъпления. 




Чл. 20. (1) Средствата от бюджета на Държавната агенция за информационни технологии и съобщения се разходват за: 

1. проекти за подпомагане развитието на информационното общество, електронните съобщения и пощенските услуги; 

2. изграждане на единно национално и европейско информационно пространство - разнообразни, сигурни и съвместими широколентови услуги; 

3. подпомагане на изследователската и развойната дейност в областта на информационното общество, електронните съобщения и пощенските услуги; 

4. подпомагане внедряването на информационните технологии в малките и средните предприятия; 

5. подпомагане развитието на образованието и професионалното обучение в областта на информационните технологии; 

6. проекти, осигуряващи достъпни електронни съобщителни услуги; 

7. проучвания и маркетингови дейности в областта на информационното общество, на информационните технологии, на електронните съобщения и на пощенските услуги; 

8. участие в европейски проекти, програми и други инициативи; 

9. проекти, свързани с изграждане и модернизиране на електронни съобщителни мрежи и на пощенската инфраструктура; 

10. освобождаване на радиочестотен спектър за граждански нужди; 

11. проекти по подпомагане на държавното управление, свързани с информационните технологии, електронните съобщения и пощенските услуги; 

12. проекти, свързани с националната сигурност, след съгласуване с Министерството на вътрешните работи и с Министерството на отбраната; 

13. дейности и участие в проекти, свързани с НАТО и други организации за колективна сигурност; 

14. проекти, свързани с управлението на страната при кризи, бедствия и аварии, след съгласуване с Министерството на държавната политика при бедствия и аварии. 

(2) Разходването на средствата за дейностите по ал. 1, с изключение на т. 10, 12 и 13, се извършва при прилагане принципите на състезателност, прозрачност и равнопоставеност. 

(3) При реализиране на проектите, свързани с националната сигурност, НАТО и други организации за колективна сигурност, се прилагат приложимите към тях процедури. 

(4) Държавната агенция за информационни технологии и съобщения изготвя годишен отчет за разходване на средствата по ал. 1, който се публикува до 31 март следващата година на страницата й в интернет. 

Глава четвърта. РЕГУЛИРАНЕ НА ЕЛЕКТРОННИТЕ СЪОБЩЕНИЯ 

Раздел I. Комисия за регулиране на съобщенията 

Чл. 21. (1) Функциите по регулиране и контрол при осъществяването на електронните съобщения се извършват от Комисията за регулиране на съобщенията, наричана по-нататък "комисията". 

(2) Комисията е специализиран независим държавен орган. Комисията е юридическо лице със седалище София. 

(3) Комисията изпълнява законовите, подзаконовите нормативни актове и общите административни актове в областта на електронните съобщения, политиката в електронните съобщения, политиката по планиране и разпределение на радиочестотния спектър и политиката по пощенските услуги. 

(4) Комисията регулира и контролира осъществяването на електронните съобщения в съответствие с този закон. 

(5) Комисията регистрира и контролира дейността по предоставяне на удостоверителни услуги, свързани с електронния подпис, по реда, определен в Закона за електронния документ и електронния подпис. 




Чл. 22. (1) Комисията е колегиален орган, който се състои от петима членове, включително председател и заместник-председател. 

(2) Членове на комисията са български граждани: 

1. с образователно-квалификационна степен "магистър"; 

2. с постоянен адрес на територията на страната; 

3. неосъждани на лишаване от свобода за престъпления от общ характер. 

(3) Председателят на комисията се определя и се освобождава по решение на Министерския съвет и се назначава със заповед на министър-председателя за срок 5 години. 

(4) Заместник-председателят и двама от членовете на комисията се избират и се освобождават с решение на Народното събрание за срок 5 години. 

(5) Един от членовете на комисията се назначава и освобождава с указ на президента на републиката за срок 5 години. 

(6) Броят на последователните мандати по ал. 3, 4 и 5 е не повече от два за всеки от членовете на комисията. 

(7) Членовете на комисията имат всички права по трудово правоотношение, освен тези, които противоречат или са несъвместими с правното им положение. 




Чл. 23. (1) Членовете на комисията не могат да бъдат еднолични търговци, собственици, съдружници, акционери, управители, прокуристи, консултанти или членове на управителни или контролни органи на търговски дружества, държавни предприятия и юридически лица с нестопанска цел в областта на съобщенията и удостоверителните услуги по смисъла на Закона за електронния документ и електронния подпис. 

(2) Членовете на комисията не могат да заемат друга платена длъжност, както и да получават възнаграждение по граждански договор, освен в случаите, когато упражняват научна или преподавателска дейност. 




Чл. 24. (1) Мандатът на член на комисията се прекратява при смърт или от съответните органи преди изтичането на мандата в следните случаи: 

1. по негово писмено искане в едномесечен срок от получаване на искането; 

2. при установяване на несъвместимост с изискванията на този закон; 

3. когато е осъден на лишаване от свобода за умишлено престъпление от общ характер; 

4. при невъзможност да изпълнява задълженията си повече от три последователни месеца. 

(2) В едномесечен срок от датата на предсрочно прекратяване на мандата на член на комисията компетентният орган съответно определя или избира и назначава нов член до приключване на съответния мандат. 

(3) При изтичане на мандата на член на комисията той продължава да изпълнява своите правомощия до влизане в сила на акта за определяне или избор и назначаване на нов член. 




Чл. 25. Възнагражденията на членовете на комисията се определят, както следва: 

1. на председателя - 90 на сто от основното възнаграждение на председателя на Народното събрание; 

2. на заместник-председателя - 95 на сто от основното възнаграждение на председателя на комисията; 

3. на останалите членове - 90 на сто от основното възнаграждение на председателя на комисията. 




Чл. 26. (1) Всеки член на комисията е длъжен да разкрие писмено пред комисията всеки съществен търговски, финансов или друг делови интерес, който той има при приемане на конкретно решение, и да не участва в обсъждането и гласуването му. 

(2) Съществен търговски, финансов или друг делови интерес е налице винаги за лицата по ал. 1, когато членовете на техните семейства, роднини по права линия без ограничения, роднини по съребрена линия до четвърта степен включително и роднини по сватовство до втора степен включително, както и икономически свързани с тях лица предоставят електронни съобщителни мрежи и/или услуги. 

(3) При встъпване в длъжност членовете на комисията подават декларации, с които декларират наличието или липсата на съществен търговски, финансов или друг делови интерес. В декларациите се вписват и имената, и адресите на икономически свързани с тях или с членове на семействата им лица, икономически свързаните с роднини по права линия без ограничения, с роднини по съребрена линия до четвърта степен включително и с роднини по сватовство до втора степен включително лица, както и деловите интереси, които са възникнали. Декларациите се съхраняват в специален публичен регистър при комисията. 

(4) Членовете на комисията подават най-малко веднъж на 6 месеца декларации съгласно изискванията на ал. 3. 

(5) Една година след прекратяването или изтичането на мандата членовете на комисията не могат да бъдат собственици, акционери, съдружници, управители, прокуристи или членове на органи на управление или контрол, служители или консултанти на търговски дружества, предоставящи обществени електронни съобщителни мрежи и/или услуги, да подават уведомление по чл. 66, както и да получават разрешения по този закон и/или разрешения и/или лицензии по Закона за електронния документ и електронния подпис и по Закона за пощенските услуги. 

(6) Всяко заинтересовано лице може да поиска от съда да отмени решения, приети в нарушение на ал. 1. 




Чл. 27. (1) Председателят на комисията: 

1. представлява комисията или оправомощава лица, които да я представляват; 

2. организира и ръководи дейността на комисията; 

3. насрочва, предлага проект за дневен ред и ръководи заседанията на комисията; 

4. сключва, изменя и прекратява трудовите договори със служителите от администрацията на комисията, като представлява комисията в качеството й на работодател при взаимоотношенията със служителите от администрацията; 

5. организира и отговаря за изпълнението на бюджета на комисията. 

(2) Дейностите по ал. 1, т. 4 и 5 се извършват по правила, приети с решение на комисията. 




Чл. 28. (1) Комисията в своята дейност се подпомага от администрация. 

(2) Комисията по предложение на председателя и/или на неин член обсъжда и приема правилник, определящ устройството, дейността, организацията на работа на комисията и структурата на нейната администрация, който се обнародва в "Държавен вестник". 

(3) Комисията по предложение на председателя и/или на неин член с решение утвърждава вътрешните правила за определяне на работната заплата на служителите от администрацията и разполагаемите средства по бюджета на комисията. 

(4) Основните месечни възнаграждения на служителите от администрацията се определят в съответствие с вътрешните правила, приети с решение на комисията по ал. 3 по предложение на председателя й и/или на неин член. 

(5) С решение на комисията нейните членове и служителите от администрацията получават допълнително възнаграждение към основното си възнаграждение за изпълнение на специфични функции при условия и по ред, определени с вътрешните правила за работната заплата. 

(6) Средствата по ал. 5 се определят в размер до 35 на сто от брутния годишен размер на средствата за работна заплата и се включват в бюджета на комисията. 




Раздел II. Правомощия 


Чл. 29. Комисията изпълнява своите правомощия, функции и задачи за постигане на целите по чл. 4 и в съответствие с принципите по чл. 5. 


Чл. 30. Комисията има следните правомощия: 

1. определя съответните пазари на електронни съобщителни мрежи и/или услуги, подлежащи на регулиране по този закон; 

2. проучва, анализира и изготвя оценка относно нивото на конкуренция на съответните пазари на електронни съобщителни мрежи и/или услуги; 

3. определя предприятия, които имат значително въздействие върху съответния пазар; 

4. налага, продължава, променя или отменя специфични задължения на предприятията, определени като предприятия със значително въздействие върху пазара, за постигане на целите на този закон; 

5. по изключение налага обосновани и пропорционални временни специфични задължения в случаите, предвидени в този закон; 

6. възлага предоставянето на универсална услуга; 

7. изготвя, приема и актуализира регулаторна политика за ползването на номера, адреси и имена за осъществяване на електронни съобщения; 

8. изготвя и приема общи и нормативни административни актове, свързани с правомощията й, в случаите, предвидени в този закон; 

9. изготвя и предоставя за издаване или приемане от компетентните държавни органи проектите на подзаконови нормативни актове в случаите, предвидени в този закон; 

10. издава, изменя, допълва, прехвърля, спира, прекратява или отнема разрешения за ползване на индивидуално определен ограничен ресурс; 

11. издава и преустановява действието на временни разрешения за ползване на индивидуално определен ограничен ресурс; 

12. издава, изменя, допълва, прехвърля, спира, прекратява или отнема разрешенията за ползване на индивидуално определен ограничен ресурс за осъществяване на електронни съобщения чрез налични и/или нови електронни съобщителни мрежи за наземно аналогово радиоразпръскване след решение на Съвета за електронни медии; 

13. извършва проучване и предоставя информация на Съвета за електронни медии за техническите параметри, необходими за наземно аналогово радиоразпръскване на радио- и телевизионни програми, за посочени от Съвета за електронни медии населено място, регион или за цялата територия на Република България, включително свободни радиочестоти, допустими мощности на излъчване, възможни точки на излъчване, както и друга необходима техническа информация; 

14. изготвя, приема и актуализира Националния номерационен план; 

15. предоставя за ползване, резервира и отнема номера, адреси и имена; 

16. съдейства за предоставянето от международни организации на номера, адреси и имена за електронните съобщения в Република България; 

17. представлява Република България в международните организации на регулаторните органи в областта на електронните съобщения; 

18. изпълнява функциите на национална организация по стандартизация пред Европейския институт за стандарти в далекосъобщенията (ETSI) и участва в работата на техническите комитети по стандартизация в Република България, имащи отношение към електронните съобщения; 

19. води предвидените в този закон регистри; 

20. извършва обществени обсъждания, консултации и допитвания в случаите и по процедурите, предвидени в този закон; 

21. разрешава спорове между предприятия; 

22. разглежда жалби на крайни потребители в случаите, предвидени в този закон. 





Чл. 31. Комисията насърчава развитието на конкуренцията при предоставяне на електронни съобщителни мрежи и услуги, като: 

1. прилага регулаторни мерки, ограничаващи възможностите за възпрепятстване на конкуренцията; 

2. отстранява пречки и бариери за конкуренцията в рамките на своята компетентност; 

3. третира равнопоставено всички предприятия, предоставящи електронни съобщителни мрежи и/или услуги, при едни и същи обстоятелства; 

4. поддържа взаимно сътрудничество с другите регулаторни органи и Европейската комисия за развитие на последователна регулаторна практика и прилагане на европейското право. 





Чл. 32. Комисията има следните правомощия, свързани с управлението на радиочестотния спектър за граждански нужди: 

1. управлява радиочестотния спектър, като: 

а) изготвя и обнародва в "Държавен вестник" регулаторната политика за управлението му; 

б) предоставя за ползване радиочестоти и радиочестотни ленти за осъществяване на електронни съобщения; 

2. определя конкретните технически изисквания за работа на електронните съобщителни мрежи и съоръженията, свързани с тях; 

3. осъществява международното координиране на радиочестоти и радиочестотни ленти, както и на радиосъоръженията, които ги използват, за всички радиослужби с изключение на въздушна подвижна, въздушна подвижна-спътникова, въздушна радионавигация, въздушна радионавигация-спътникова, морска подвижна, морска подвижна-спътникова, морска радионавигация и морска радионавигация-спътникова; 

4. осъществява национално координиране на радиочестоти и радиочестотни ленти с всички заинтересувани държавни органи, ведомства и служби с цел осигуряване безопасността на въздухоплаването и корабоплаването и защита на националната сигурност и отбраната; 

5. подготвя документи за регистриране в международни организации по електронни съобщения на координираните радиочестоти и радиочестотни ленти и радиосъоръженията, които ги използват; подготовката на документите се отнася за всички радиослужби с изключение на въздушна подвижна, въздушна подвижна-спътникова, въздушна радионавигация, въздушна радионавигация-спътникова, морска подвижна, морска подвижна-спътникова, морска радионавигация и морска радионавигация-спътникова; документите за регистрация се предоставят на Държавната агенция за информационни технологии и съобщения за извършване на международна регистрация; 

6. провежда изпити и издава разрешителни за правоспособност на радиолюбители; 

7. контролира ефективното използване на радиочестотния спектър и/или източниците на радиосмущения в радиочестотния спектър за граждански нужди; 

8. контролира спазването на международно определените процедурни правила за радиослужбите; 

9. предоставя за ползване разпределените опознавателни знаци на предавателните радиосъоръжения на любителската радиослужба и слушателските опознавателни знаци; 

10. осигурява условия за осъществяване на електронни съобщения за целите на морското и въздушното търсене и спасяване, както и за разпространяване на текуща информация за осигуряване безопасност на корабоплаването и въздухоплаването и на сухопътния транспорт; 

11. участва съвместно с председателя на Държавната агенция за информационни технологии и съобщения в работата на международните организации, свързани с управлението на радиочестотния спектър; 

12. с оглед на обществения интерес по собствена инициатива или по инициатива на заинтересовано предприятие, осъществяващо електронни съобщения, може да разпределя свободния ограничен ресурс - радиочестотен спектър и позициите на геостационарната орбита, определени за Република България съгласно международни споразумения, който ще се ползва за предоставяне на електронни съобщителни мрежи и/или услуги за обществени или собствени нужди. 




Чл. 33. (1) Комисията създава и поддържа публични регистри на предприятията: 

1. уведомили комисията за намеренията си да осъществяват обществени електронни съобщения; 

2. които имат разрешения за ползване на индивидуално определен ограничен ресурс. 

(2) Регистрите по ал. 1 съдържат следната информация: 

1. идентификационни данни на лицето, което осъществява обществени електронни съобщения след подаване на уведомление: 

а) за физически лица - трите имена и постоянен адрес; 

б) за юридически лица и еднолични търговци - наименование (фирма), седалище и адрес на управление; 

2. начин на осъществяване на електронните съобщения; 

3. предоставяни обществени електронни съобщителни мрежи и/или услуги; 

4. териториален обхват, където това е приложимо; 

5. телефон (факс, електронен адрес), адрес и данни на лице за контакти. 

(3) Комисията публикува регистрите по ал. 1 на страницата си в интернет. 




Чл. 34. Комисията контролира прилагането на: 

1. нормативните актове в областта на електронните съобщения; 

2. принципите и правилата на ценообразуване, предвидени в този закон; 

3. параметрите и изискванията за качеството на услугите; 

4. конкретните условия и параметри за ползване на ограничен ресурс, предвидени в разрешенията; 

5. приложимите изисквания по чл. 73 и специалните задължения за осъществяване на електронни съобщения; 

6. изискванията за предоставяне на универсалната услуга. 





Чл. 35. (1) При осъществяване на своите правомощия комисията се произнася с мотивирани решения. 

(2) Решенията по ал. 1 са индивидуални или общи административни актове и подлежат на обжалване по реда на Административнопроцесуалния кодекс пред Върховния административен съд. 

(3) С решения комисията може да приема и нормативни административни актове съгласно правомощията си. 

(4) Общите и нормативните административни актове се обнародват в официалния раздел на "Държавен вестник". 

(5) Решенията се приемат с обикновено мнозинство от членовете на комисията. 

(6) Обжалването на следните индивидуални административни актове не спира тяхното изпълнение, освен когато съдът постанови друго: 

1. решения, с които се изисква информация от предприятията, необходима за анализ на съответни пазари; 

2. решения за определяне и анализ на съответни пазари, за определяне на предприятия със значително въздействие на съответен пазар, за налагане на специфични задължения на предприятия със значително въздействие на съответен пазар; 

3. решения, отнасящи се до изпълнението на наложени специфични задължения на предприятия със значително въздействие на съответен пазар; 

4. решения по спорове между предприятия. 




Чл. 36. (1) При изготвяне на проекти на общи и нормативни административни актове, предвидени в този закон, комисията провежда процедура за обществено обсъждане, като публикува съобщение за изготвения проект и мотивите за изготвянето му в национален ежедневник и на страницата си в интернет. 

(2) В съобщението по ал. 1 се посочва мястото, откъдето заинтересованите лица могат да получат проекта, и срок не по-кратък от 30 дни, в който могат да представят писмени становища по него. 

(3) Комисията проучва становищата и отразява приетите предложения. 

(4) Процедурата за обществено обсъждане приключва с публикуване на страницата на комисията в интернет на постъпилите становища, приетите предложения, местата и текстовете, в които са отразени приетите предложения, и мотивите за неприетите. 




Чл. 37. (1) Преди приемане на решение по важни въпроси от обществена значимост за развитие на електронните съобщения комисията провежда обществени консултации. 

(2) Процедурата по ал. 1 започва с публикуване на съобщение за предстоящите обществени консултации в национален ежедневник, както и на страницата на комисията в интернет. 

(3) В съобщението по ал. 2 задължително се посочва въпросът, който е поставен за обсъждане, мястото, откъдето заинтересованите лица могат да получат позицията на комисията по поставения за обсъждане въпрос, причините, които мотивират позицията на комисията, както и срок, не по-кратък от 14 дни, в който могат да се представят писмени становища. 

(4) Комисията проучва всички становища и публикува на страницата си в интернет мотивите, които обосновават приетото решение. 




Чл. 38. (1) Комисията изготвя годишен доклад, който предоставя на Народното събрание, президента на републиката и Министерския съвет до края на второто тримесечие на следващата година. Докладът съдържа: 

1. анализ на предоставянето на универсалната услуга, включително степен на задоволеност и качество; 

2. разпределение на предоставения за ползване на индивидуално определен ограничен ресурс и приложените механизми за ефективното му използване; 

3. разпределение на номерата от Националния номерационен план; 

4. оценка за развитието на конкуренцията на пазарите на електронни съобщителни мрежи и/или услуги, прилагане принципите на ценообразуване и перспективи за развитие; 

5. финансово състояние и институционално развитие на комисията и на нейната администрация; 

6. отчет на изпълнението на дейностите от предходната година. 

(2) При изготвяне на оценката по ал. 1, т. 4 Комисията за защита на конкуренцията изразява становище в едномесечен срок. 

(3) Комисията издава доклада по ал. 1 и го публикува на страницата си в интернет. 




Чл. 39. (1) Комисията може да създава консултативни структури във връзка с осъществяването на правомощията си. 

(2) В решението за създаване на структури по ал. 1 се определят техният ръководител и състав, редът за осъществяване на дейността им и техните функции и задачи. 




Раздел III. Предоставяне на информация 


Чл. 40. (1) Комисията може да отправя до предприятията, които осъществяват електронни съобщения, обосновани писмени искания за предоставяне на информация, включително финансова, в съответен обем, срок и подробности, необходима за изпълнението на регулаторните й функции. Комисията в мотивите към искането за информация посочва причините и целите, за които се иска информацията. Исканията за информация трябва да бъдат пропорционални на целите, за които са направени. 

(2) Комисията след мотивирано писмено искане от Държавната агенция за информационни технологии и съобщения, Министерството на отбраната и/или Министерството на вътрешните работи предоставя информацията по ал. 1 за нуждите на държавната политика, планирането, защитата на националната сигурност, отбраната и управлението при кризи. 

(3) При поискване на информацията по ал. 1 комисията изисква от предприятията, които я предоставят, изрично и писмено да определят за всеки отделен случай коя част от предоставяната информация представлява търговска тайна. 

(4) Членовете на комисията и служителите от нейната администрация са длъжни да не разпространяват информацията, получена по ал. 1, в случай че тя е определена за търговска тайна. 

(5) При обосновано искане от страна на Европейската комисия или на регулаторен орган на държава - членка на Европейския съюз, комисията предоставя информацията, която е необходима за изпълнение на правомощията им. 

(6) Ако информацията по ал. 1 се предоставя на Държавната агенция за информационни технологии и съобщения, Европейската комисия или на регулаторни органи на държави - членки на Европейския съюз, комисията изисква от получателите да спазват търговската тайна съобразно ал. 3. 

(7) Предприятията по ал. 1 могат с мотивирано писмено искане да заявят, че предоставената от тях информация до комисията не трябва да се предоставя от Европейската комисия на регулаторни органи на държави - членки на Европейския съюз. 

(8) Комисията при предоставяне на информацията по ал. 1 на Европейската комисия или на регулаторни органи на държави - членки на Европейския съюз, уведомява за това предприятията, които са я предоставили. 




Чл. 41. (1) В съответствие с разпоредбите на Закона за достъп до обществена информация комисията предоставя при поискване информация, получена от предприятията, осъществяващи електронни съобщения. 

(2) Условията и редът за достъп до информацията по ал. 1 се определят от комисията с нормативен административен акт. 




Раздел IV. Взаимодействие и консултации с Европейската комисия и националните регулаторни органи на държавите - членки на Европейския съюз 


Чл. 42. (1) Комисията изпраща на Европейската комисия и на регулаторните органи на държавите - членки на Европейския съюз, проект на решение, който включва определянето на съответен пазар и анализ относно неговата ефективност и конкурентност. 

(2) В случаите, когато комисията установи липса на ефективна конкуренция на съответния пазар, в проекта на решение по ал. 1 се предлага определяне на предприятие със значително въздействие на съответния пазар, както и налагане на нови или изменение на действащи специфични задължения. 

(3) В случай че в анализа е установено наличие на ефективна конкуренция, в проекта на решението по ал. 1 се включва и мотивирано предложение за неналагане или отмяна на действащи специфични задължения. 

(4) С проекта на решение по ал. 1 комисията може да определи: 

1. пазари, различни от установените съгласно решението по чл. 152, ал. 4, при съобразяване с практиката на държавите - членки на Европейския съюз; 

2. предприятие или предприятия със самостоятелно или съвместно значително въздействие върху съответния пазар. 

(5) Ако в срок до 30 дни от датата на изпращане на проект на решение по ал. 1 от Европейската комисия и регулаторните органи на държавите - членки на Европейския съюз, не постъпят предложения, комисията приема проекта на решение по ал. 1. 

(6) В случаите по ал. 4 Европейската комисия може да удължи срока по ал. 5 с два месеца, като изиска от комисията да отложи приемането на решение в случаите по ал. 4. Европейската комисия взема решение за удължаване на срока, когато прецени, че с предложените специфични задължения ще се окаже пряко или непряко въздействие върху търговията между държавите членки, като това ще създаде бариери на вътрешния пазар, или когато прецени, че предложените мерки ще доведат до съществени несъответствия с правото на Европейския съюз или с целите по чл. 4. 

(7) Европейската комисия може да наложи вето на проекта на решение на комисията. В този случай комисията оттегля проекта на решение, като може да подготви нов проект или да предприеме други действия съобразно указанията на Европейската комисия, ако са дадени такива. 

(8) Извън случаите по ал. 7 комисията се съобразява с предложенията на Европейската комисия и на регулаторните органи на държавите членки и ги отразява в проекта на решение преди окончателното му одобряване, като уведомява Европейската комисия за това. 

(9) В изключителни случаи, когато за въвеждане на определените в проекта на решението по ал. 2 специфични задължения се изисква продължителен период от време и комисията смята, че съществува спешна нужда за защита на конкуренцията и интересите на потребителите, комисията може да не предприеме действията по ал. 1 и 4, а да наложи обосновани, пропорционални и временни специфични задължения, предвидени в този закон. Комисията уведомява за наложените временни специфични задължения Европейската комисия и регулаторните органи на държавите членки, като посочва мотивите за тяхното налагане, както и идентифицираните конкурентни проблеми. 

(10) Комисията може да удължи срока на действие на временните специфични задължения или да ги направи постоянни, като предварително предприеме действията по ал. 1 - 4. 

(11) Комисията може да оттегли проекта на решение по ал. 1, 2 и 3 по всяко време в хода на процедурата по обсъждането му с Европейската комисия и регулаторните органи на държавите - членки на Европейския съюз. 




Чл. 43. Комисията спазва изискванията за конфиденциалност на информацията, получена от Европейската комисия и регулаторните органи на други държави - членки на Европейския съюз. 


Раздел V. Взаимодействие с Комисията за защита на конкуренцията Чл. 44. (1) Комисията за регулиране на съобщенията и Комисията за защита на конкуренцията осъществяват взаимодействие и координация за постигане на целите по чл. 4 в съответствие с този закон и въз основа на правила, приети с решения на двете комисии. (2) Правилата по ал. 1 се публикуват на страницата на всяка от комисиите в интернет. 




Чл. 45. Взаимодействието между комисията и Комисията за защита на конкуренцията се осъществява във форми като: 1. консултации; 

2. обмен на информация; 

3. предоставяне на становища; 

4. съвместни работни групи. 




Раздел VI. Взаимодействие със Съвета за електронни медии в областта на цифровото радиоразпръскване 


Чл. 46. Комисията взаимодейства със Съвета за електронни медии при условията и по реда на този закон и на Закона за радиото и телевизията. 


Чл. 47. (1) При поискване от Съвета за електронни медии комисията го уведомява за възможните електронни съобщителни мрежи за наземно цифрово радиоразпръскване, имайки предвид наличния свободен ограничен ресурс - радиочестотен спектър. 

(2) Въз основа на полученото уведомление по ал. 1 Съветът за електронни медии: 

1. определя по две български радиопрограми и по две български телевизионни програми, които могат да бъдат разпространявани чрез всяка една мрежа за наземно цифрово радиоразпръскване; Съветът за електронни медии определя и в коя от мрежите ще се разпространяват програмите на Българската национална телевизия и Българското национално радио, които се включват в двете радиопрограми и двете телевизионни програми; 

2. провежда конкурс за избор на оператори за радио- и телевизионна дейност по реда на Закона за радиото и телевизията, които могат да разпространяват програмите си чрез мрежите по т. 1; 

3. определя с решение телевизионните и радиооператорите, които могат да разпространяват програмите си чрез мрежите по т. 1, и им издава лицензии за радио- и/или телевизионна дейност. 

(3) След приключване на действията по ал. 2 Съветът за електронни медии уведомява комисията за взетото решение и издадените лицензии. 




Чл. 48. (1) Комисията въз основа на решението на Съвета за електронни медии по чл. 47, ал. 2, т. 3 при спазване изискванията на този закон и на процедурата, предвидена в глава пета, открива процедура конкурс за избор на предприятие, което може да получи разрешение за ползване на индивидуално определен ограничен ресурс - радиочестотен спектър, за осъществяване на електронни съобщения чрез мрежи за наземно цифрово радиоразпръскване. 

(2) Предприятията, получили разрешение по ал. 1, задължително разпространяват програмите, определени от Съвета за електронни медии по чл. 47, ал. 2 за конкретната мрежа, за която са определени. 

(3) Предприятията, получили разрешение по ал. 1, разпространяват освен програмите, определени от Съвета за електронни медии по чл. 47, ал. 2, и други лицензирани и регистрирани програми по Закона за радиото и телевизията. 

(4) В експертната комисия за провеждане на конкурса се включват и представители на Съвета за електронни медии, определени с решение на съвета. 




Чл. 49. (1) Комисията приема нормативни административни актове, с които определя реда за осигуряване на достъп до електронни съобщителни услуги чрез мрежите за наземно цифрово радиоразпръскване и за осигуряване на електронни съобщителни услуги, предназначени за лица със слухови и зрителни увреждания. 

(2) Преди приемане на актовете по ал. 1 комисията провежда обществено обсъждане по реда на чл. 36 и взема становище от Съвета за електронни медии. 

(3) Съветът за електронни медии приема становищата по ал. 2 в 30-дневен срок от получаване на проектите на актове от комисията. 




Раздел VII. Финансиране 


Чл. 50. Комисията е първостепенен разпоредител с бюджетни кредити. 


Чл. 51. (1) Комисията администрира следните приходи по бюджета си: 

1. административни такси; 

2. четиридесет на сто от годишните такси за ползване и за временно ползване на индивидуално определен ограничен ресурс - радиочестотен спектър; 

3. такси за ползване на индивидуално определен ограничен ресурс - номера от Националния номерационен план; 

4. лицензионни и регистрационни такси по Закона за пощенските услуги и Закона за електронния документ и електронния подпис; 

5. пет на сто от окончателната тръжна цена след провеждане на търг за ползване на индивидуално определен ограничен ресурс; 

6. пет на сто от годишните такси за ползване на позициите на геостационарната орбита, определени за Република България съгласно международни споразумения; 

7. пет на сто от еднократната такса за ползване на допълнително предоставен радиочестотен спектър; 

8. двадесет на сто от глобите и имуществените санкции, предвидени в този закон; 

9. лихви по просрочени вземания; 

10. дарения. 

(2) Средствата по бюджета на комисията се разходват за финансиране на дейността й, включително за проекти, свързани с регулирането и либерализирането на пазара, за капиталови разходи, за осигуряване на ефективен и действен контрол, за подобряване на материалната база, за квалификация и обучение. 




Чл. 52. Комисията съставя и ежегодно до 30 май публикува на страницата си в интернет проект за очакваните приходи по чл. 51, с изключение на приходите от административната такса за контрол и за съответните разходи за осигуряване на дейността си за следващата година, който представя за съгласуване на министъра на финансите. 


Чл. 53. (1) В случай че очакваните приходи за съответната година не покриват разходите на комисията, разликата се осигурява чрез промени в размера на административната такса за контрол. 

(2) Комисията ежегодно до 30 септември на текущата година предлага на Министерския съвет да приеме тарифа за таксите, които се събират от комисията. Таксите се събират от 1 януари следващата година. 




Раздел VIII. Решаване на спорове между предприятия 


Чл. 54. (1) В случай че предприятие, предоставящо обществени електронни мрежи и/или услуги, не изпълни задължение по този закон в срок до два месеца, всяка от засегнатите страни може да отправи писмено искане пред комисията за съдействие за постигане на съгласие или за даване на задължителни указания. 

(2) Искането по ал. 1 задължително съдържа обстоятелствата, на които то се основава, и към него се прилагат заверени копия на документи, доказващи изложените обстоятелства, и документ за платена такса за административни услуги в случаите, когато се искат задължителни указания от комисията. 




Чл. 55. (1) Когато засегнатата страна е отправила искане за съдействие за постигане на съгласие, комисията в 7-дневен срок от постъпване на искането с решение определя специализирана комисия. 

(2) Специализираната комисия изслушва становищата на страните, изяснява причините, поради които е направено искането, и разяснява неблагоприятните последици от непостигането на съгласие. 

(3) При непостигане на съгласие между страните в 30-дневен срок от постъпване на искането всяка от засегнатите страни по ал. 1 може да поиска даване на задължителни указания от комисията в 14-дневен срок. 

(4) Процедурата по оказване на съдействие за постигане на съгласие е безплатна. 





Чл. 56. (1) Когато засегнатата страна е отправила искане за даване на задължителни указания, комисията в 7-дневен срок от постъпване на искането с решение определя специализирана комисия, в която се включва поне един правоспособен юрист. Към работата на специализираната комисия могат да бъдат привличани като членове или консултанти и външни експерти. 

(2) Специализираната комисия разглежда искането и приложените към него документи в 7-дневен срок от определянето й. 

(3) При установяване на непълноти или нередовности на документите председателят на специализираната комисия писмено уведомява лицето, като му дава 7-дневен срок от получаване на уведомлението да отстрани непълнотите или нередовностите. 

(4) В случай че непълнотите или нередовностите не бъдат отстранени в срока по ал. 3, комисията оставя искането без разглеждане. 




Чл. 57. (1) Специализираната комисия по чл. 55, ал. 1 в тридневен срок от изтичането на срока по чл. 56, ал. 2 или 3 изпраща копие от искането на заинтересованите страни, като дава възможност в 7-дневен срок от получаването да представят становищата си и да приложат доказателства във връзка с тях. 

(2) В тридневен срок от получаване на становищата по ал. 1 специализираната комисия изпраща копие от тях на страната, подала искането, като дава възможност в 7-дневен срок от получаването да представи становище и да приложи други доказателства във връзка с него. 




Чл. 58. (1) Специализираната комисия проучва направеното искане и становищата на заинтересованите страни, всички приложени към тях доказателства и при необходимост изисква допълнителни доказателства, в т. ч. извършването на проверки от оправомощени по този закон служители. 

(2) Проверките по ал. 1 се извършват в срок и обем, определени от специализираната комисия. При необходимост срокът може да бъде удължен. При всички случаи срокът за извършване на проверка по ал. 1 не може да е по-дълъг от 14 дни. 

(3) След събиране на всички доказателства специализираната комисия обсъжда искането и събраните доказателства по случая в присъствието на страните или на техни упълномощени представители. 

(4) Заинтересованите страни писмено се уведомяват за датата, часа и мястото на провеждане на срещата най-малко 7 дни преди провеждането й, като в уведомлението се уточнява, че при неявяване на техни представители специализираната комисия ще разгледа искането в тяхно отсъствие. 

(5) Специализираната комисия съставя протокол за проведената среща, който съдържа: 

1. състав на специализираната комисия и списък на присъствалите лица; 

2. изложение на становищата на страните; 

3. констатации на специализираната комисия от проведената среща; 

4. дата на съставяне на протокола. 




Чл. 59. В срок до два месеца от постъпване на искането по чл. 54 специализираната комисия изготвя и внася в комисията доклад, към който прилага събраната в хода на процедурата документация и проект на решение на комисията относно искането. 


Чл. 60. Комисията разглежда доклада по чл. 59 на първото си заседание след внасянето му, като може да: 

1. приеме резултатите от работата на специализираната комисия и да вземе мотивирано решение по постъпилото искане по чл. 54; 

2. разпореди извършването на допълнителни действия по проверка на фактическата обстановка, анализирането й от специализираната комисия и изготвяне нов проект на решение, като определя срок за това. 




Чл. 61. (1) Комисията в срок до 4 месеца от постъпване на искането по чл. 54 с мотивирано решение дава задължителни указания по направеното искане или го отхвърля. 

(2) Решението по ал. 1 се изпраща на заинтересованите лица в тридневен срок от приемането му и се публикува на страницата на комисията в интернет, с изключение на информацията, определена от страните за търговска тайна. 




Чл. 62. (1) Когато е отправено искане за решаване на спор от компетенцията и на регулаторен орган на друга държава - членка на Европейския съюз, специализираната комисия по чл. 55 разглежда искането и приложените към него документи. 

(2) Комисията изпраща копие от искането до компетентните регулаторни органи за становище. 

(3) Комисията и регулаторните органи по ал. 1 могат съвместно да откажат разрешаването на спора, когато решат, че съществуват други механизми, които биха спомогнали за своевременното му разрешаване, като в 14-дневен срок уведомят за това страните. 

(4) В случай че в срок до 4 месеца спорът не бъде разрешен, ако той не бъде отнесен в съда от страната, търсеща разрешение, и ако всяка от страните заяви, че желае спорът да се разреши от комисията, комисията полага усилия за разрешаване на спора. 

(5) Преди решаване на спора специализираната комисия чрез комисията може да изисква допълнителни доказателства от засегнато предприятие и от съответните регулаторни органи. 

(6) След събирането на всички доказателства специализираната комисия изготвя и внася в комисията доклад, към който прилага събраната документация. 

(7) Комисията с решение приема становище по направеното искане, което изпраща на съответния регулаторен орган. 

(8) При получаване на потвърждение от съответния регулаторен орган по становището комисията с решение дава указания в съответствие със становището, като ги изпраща на засегнатите страни. 




Раздел IX. Разделно счетоводство 


Чл. 63. Предприятия, предоставящи обществени електронни съобщителни мрежи и/или услуги, които имат специални или изключителни права за предоставяне на услуги в други сектори, включително в други държави - членки на Европейския съюз, водят разделно счетоводство по отношение на сектора, свързан с осъществяването на електронни съобщения. 


Глава пета. ОСЪЩЕСТВЯВАНЕ НА ЕЛЕКТРОННИ СЪОБЩЕНИЯ 


Раздел I. Общи разпоредби 


Чл. 64. Електронните съобщения се осъществяват свободно след уведомяване и/или след издаване на разрешение за ползване на индивидуално определен ограничен ресурс при спазване изискванията на този закон и актовете по прилагането му. 


Чл. 65. (1) Електронните съобщения за собствени нужди се осъществяват свободно в случаите, когато се осъществяват чрез: 

1. електронни съобщителни мрежи без ползване на индивидуално определен ограничен ресурс; 

2. радиосъоръжения, които ползват радиочестотен спектър, който не е необходимо да бъде индивидуално определен. 

(2) Правилата за осъществяване на електронни съобщения по ал. 1, т. 2 се приемат с нормативен административен акт от комисията след провеждане на процедура за обществено обсъждане по чл. 36. Актът се обнародва в "Държавен вестник". 

(3) Правилата по ал. 2 съдържат изисквания, свързани с опазване на живота и здравето на хората и несъздаване на смущения при ползване на радиочестотния спектър. 




Чл. 66. Обществени електронни съобщения се осъществяват след подаване на уведомление до комисията. 


Чл. 67. Електронни съобщения се осъществяват след издаване на разрешение в случаите, когато е необходим индивидуално определен ограничен ресурс. 


Чл. 68. Електронните съобщения могат да се осъществяват от неограничен брой лица, освен в случаите на използване на индивидуално определен ограничен ресурс. 


Чл. 69. Обществените електронни съобщения се осъществяват от еднолични търговци и от юридически лица. 


Чл. 70. Електронни съобщения се осъществяват на територията на цялата страна, освен ако в разрешение за ползване на индивидуално определен ограничен ресурс или в общите изисквания за извършване на конкретната дейност е определен ограничен териториален обхват. 


Чл. 71. Разрешението за ползване на индивидуално определен ограничен ресурс има първоначален срок до 20 години, с възможност за продължаване до 10 години. 




Чл. 72. (1) Мрежите и/или услугите, чрез които се осъществяват обществени електронни съобщения при спазване на общи изисквания, се посочват в списък, приет от комисията след обществено обсъждане по чл. 36. Решението на комисията заедно със списъка се обнародват в "Държавен вестник". 

(2) Промени в списъка по ал. 1 се извършват по инициатива на комисията или по предложение на заинтересовано лице след обществено обсъждане по чл. 36. 




Раздел II. Осъществяване на електронни съобщения при спазване на общи изисквания 


Чл. 73. (1) Предприятие, което е подало уведомление за осъществяване на обществени електронни съобщения по чл. 66, трябва да спазва общи изисквания, определени в зависимост от вида на електронната съобщителна мрежа и/или услуга. Общите изисквания се приемат с решения на комисията при спазване на принципите за прозрачност, равнопоставеност и пропорционалност. 

(2) Решенията по ал. 1 се приемат след провеждане на обществено обсъждане по чл. 36 и се обнародват в "Държавен вестник". 

(3) В зависимост от вида на електронната съобщителна мрежа и/или услуга приложимите общи изисквания, одобрени с решенията по ал. 1, могат да съдържат всички или някои от следните изисквания: 

1. да договаря и предоставя достъп до и взаимно свързване на мрежата си с тези на други предприятия, осъществяващи електронни съобщения, включително: 

а) да осигурява оперативна съвместимост на услугите си с тези на другите предприятия; 

б) да поддържа целостта и гарантира сигурността на мрежата си; 

в) при наличие на възможност да предоставя съвместно ползване на помещения и съоръжения от мрежата си на другите предприятия, предоставящи обществени електронни съобщителни мрежи и/или услуги; 

2. изисквания и условия, свързани с предоставяне на право на преминаване; 

3. да предоставя на комисията информацията по чл. 40 и по чл. 75, ал. 2; 

4. да предоставя за ползване номера от Националния номерационен план на крайните потребители, когато предоставянето на обществени електронни съобщения е свързано с ползване на номера; 

5. да гарантира защитата на конфиденциалността на съобщенията и на данните на потребителите; 

6. да осигурява: 

а) спазване на условията за недопускане на вредни електромагнитни полета и излъчвания; 

б) спазване на изискванията за електромагнитна съвместимост; 

в) използване в мрежата само на технически изправни съоръжения с оценено съответствие по реда на Закона за техническите изисквания към продуктите; 

г) спазване на условия, свързани с ефективното използване на радиочестотния спектър и недопускане на вредни смущения, когато това ползване не е предмет на издаване на разрешение; 

д) прилагане на действащите стандарти в областта на електронните съобщителни мрежи и/или услуги; 

7. да съдейства за защита на обществения интерес, за защита на националната сигурност и за осигуряване на електронни съобщения за нуждите на отбраната и при кризи, като: 

а) осигурява условия за ограничаване и прекратяване на преноса на информация със съдържание, противоречащо на действащото законодателство; 

б) не осъществява електронни съобщения, които съдържат заблуждаващи знаци и/или сигнали за помощ, бедствие, авария, злополука или тревога; 

в) предоставя възможност за законосъобразно проследяване на трафик по мрежата си от страна на компетентните държавни органи; 

г) създава за своя сметка условия за прихващане на електронни съобщения, като осигурява интерфейси за нуждите на националната сигурност и обществения ред; 

д) осигурява възможност за използване на мрежата си и на съоръженията от нея при кризи по смисъла на Закона за управление при кризи, при въвеждане на режим "военно положение", режим "положение на война" или режим "извънредно положение" по смисъла на Закона за отбраната и въоръжените сили на Република България; 

8. да плаща административните такси съгласно глава осма; 

9. да внася парични вноски във Фонда за компенсиране на универсалната услуга; 

10. да осъществява пренос на радио- и/или телевизионни програми от обществено значение. 

(4) На предприятието, предоставящо обществени електронни съобщителни мрежи и/или услуги, комисията може да определя специфични задължения при условията и по реда на глава девета, както и други задължения, предвидени в този закон. 




Чл. 74. Предприятието, което уведоми комисията за намерения да осъществява обществени електронни съобщения, има следните права, без да се ограничава до: 

1. да предоставя електронни съобщителни мрежи и/или услуги, считано от датата на подаване на уведомление по образец до комисията, освен когато е необходимо издаване на разрешение за ползване на индивидуално определен ограничен ресурс; 

2. да изгражда, използва и се разпорежда с електронни съобщителни мрежи и съоръжения; 

3. да договаря и получава достъп до и взаимно свързване с мрежи на други предприятия, които предоставят обществени електронни съобщителни мрежи и/или услуги, като спазва изискванията на действащото законодателство; 

4. да предлага някоя или всички услуги от обхвата на универсалната услуга, когато е определено за предоставящо някоя или всички услуги от обхвата на универсална услуга на цялата територия на страната или на част от нея по реда на глава единадесета. 





Чл. 75. (1) Правата по чл. 74 възникват от датата на надлежно подадено уведомление по образец до комисията, освен в случаите, когато е необходимо издаване на разрешение за ползване на индивидуално определен ограничен ресурс. 

(2) Уведомлението съдържа: 

1. идентификационни данни на лицето, което осъществява електронни съобщения - наименование (фирма), седалище, адрес на управление и съответния единен идентификационен код; 

2. кратко описание и основни параметри на обществената електронна съобщителна мрежа и/или услуга; 

3. териториален обхват; 

4. лице и данни за контакти; 

5. предполагаема дата за започване предоставянето на обществени електронни съобщения. 

(3) Уведомлението се подава на български език. 

(4) В случай на непълнота на уведомлението в 7-дневен срок от получаването му комисията писмено уведомява лицето да отстрани непълнотите. 

(5) В случай че от подаденото уведомление се установи, че за осъществяване на обществени електронни съобщения е необходимо ползване на индивидуално определен ограничен ресурс, комисията писмено уведомява лицето за необходимостта от подаване на заявление за издаване на разрешение за ползване на индивидуално определен ограничен ресурс. 

(6) Комисията вписва лицето в регистъра по чл. 33, ал. 1, т. 1 в 14-дневен срок от датата на получаване на уведомлението или от отстраняване на непълнотите. 

(7) Предприятието, осъществяващо обществени електронни съобщения, уведомява комисията за всяка промяна на данните от уведомлението по ал. 1 в 14-дневен срок от настъпването на промяната. 




Чл. 76. Предприятието може да прекрати предоставянето на електронни съобщителни мрежи и/или услуги, за което уведомява комисията. 


Чл. 77. (1) Предприятието, осъществяващо електронни съобщения при общи изисквания, може да поиска писмено от комисията издаване на удостоверение за вписване в регистъра по чл. 33, ал. 1, т. 1. 

(2) Комисията издава удостоверението по ал. 1 в 7-дневен срок от постъпване на искането. В удостоверението се посочват правата по чл. 74, свързани с предоставяне на електронни съобщителни мрежи и/или услуги, изграждане на електронна съобщителна инфраструктура, включително право на преминаване, договаряне на достъп до и взаимно свързване на мрежи. 

(3) За издаване на удостоверение по ал. 1 се заплаща административна такса в размер, определен в тарифата за таксите, които се събират от комисията по този закон. Към искането се прилага документ за платена такса. 

(4) Удостоверение по ал. 1 не се издава, ако не е приложен документ за платена административна такса. 




Чл. 78. (1) В случай че комисията установи неизпълнение на приложимите общи изисквания и/или на наложени специфични задължения, тя уведомява предприятието, осъществяващо електронни съобщения, за установеното неизпълнение в 7-дневен срок след установяването, като определя срок не по-кратък от 1 месец, считано от уведомяването за изразяване на становище и отстраняване на неизпълнението. 

(2) В случай че предприятието, осъществяващо електронни съобщения, не преустанови неизпълнението в срока, посочен от комисията, комисията налага глоба или имуществена санкция съгласно този закон. 

(3) Комисията може да вземе решение за преустановяване осъществяването на обществени електронни съобщения от предприятието по чл. 75, в случай че е налице някое от следните обстоятелства: 

1. установено системно неизпълнение на приложими изисквания по чл. 73 и/или на специфични задължения; 

2. установено съществено нарушение на този закон; 

3. отнето разрешение за ползване на индивидуално определен ограничен ресурс. 

(4) Предприятието по ал. 3 може да подаде уведомление за предоставяне на същите електронни съобщителни услуги не по-рано от 6 месеца от датата на влизане в сила на решението за преустановяване. 




Раздел III. Издаване на разрешение - общи положения 


Чл. 79. За ползване на индивидуално определен ограничен ресурс за осъществяване на електронни съобщения се изисква разрешение. 


Чл. 80. (1) Изискванията за издаване на разрешение са еднакви за всички лица, желаещи да осъществяват един и същи вид електронни съобщения чрез ползване на индивидуално определен ограничен ресурс. 

(2) Издаването на разрешение се извършва при спазване принципите на обективност, пропорционалност, равнопоставеност и прозрачност. 




Чл. 81. (1) Комисията издава разрешение за ползване на индивидуално определен ограничен ресурс след провеждане на конкурс или търг в случаите, когато броят на кандидатите е по-голям от броя на лицата, които могат да получат разрешение за съответния свободен ограничен ресурс. 

(2) Комисията издава разрешение без провеждане на конкурс или търг за ползване на индивидуално определен ограничен ресурс в следните случаи: 

1. за собствени нужди на държавните органи, свързани с техните функции, и на дипломатически представителства или други организации със статут на дипломатически мисии; 

2. за осъществяване на електронни съобщения за собствени нужди; 

3. когато броят на кандидатите е по-малък или равен на броя на лицата, които могат да получат разрешение за съответния свободен ограничен ресурс; 

4. за осъществяване на електронни съобщения чрез използване на налични и/или нови аналогови електронни съобщителни мрежи за наземно аналогово радиоразпръскване, след решение на Съвета за електронни медии; 

5. когато се издава временно разрешение по чл. 109. 

(3) Предметът, обхватът и срокът на разрешението по ал. 2, т. 4 не могат да се различават от предмета, обхвата и срока на лицензията за радио- или телевизионна дейност. 




Чл. 82. (1) Заявленията за ползване на индивидуално определен ограничен ресурс - радиочестотен спектър, за осъществяване на електронни съобщения за собствени нужди се удовлетворяват без провеждане на конкурс или търг, като ресурсът се предоставя за ползване на първия по време заявител. 

(2) Разпоредбата на ал. 1 се прилага и в случаите, когато ограниченият ресурс е необходим за осигуряване на преносна среда в мрежите на предприятия, осъществяващи обществени електронни съобщения. 




Чл. 83. (1) Процедурата по издаване на разрешение започва след подаване на заявление за ползване на индивидуално определен ограничен ресурс по образец, утвърден от комисията. Заявлението съдържа: 

1. идентификационни данни на лицето, което иска издаване на разрешение: 

а) за физическите лица - трите имена, единен граждански номер и постоянен адрес, а за чужденците - личен номер; 

б) за юридическите лица и едноличните търговци - наименование (фирма), седалище, адрес на управление и съответния идентификационен код; 

2. посочване на необходимия индивидуално определен ограничен ресурс - радиочестотен спектър и/или номера, и/или позицията на геостационарната орбита; 

3. кратко описание на вида електронни съобщения, за които е необходимо ползването на индивидуално определен ограничен ресурс; 

4. описание на технически характеристики на електронната съобщителна мрежа и съоръжения; 

5. описание на услугата или услугите, които лицето ще предлага чрез индивидуално определения ограничен ресурс, в случай че той е предназначен за осъществяване на обществени електронни съобщения; 

6. срок за ползване на индивидуално определения ограничен ресурс; 

7. дата за започване на ползването на индивидуално определения ограничен ресурс; 

8. първоначален териториален обхват; 

9. лице и данни за контакти. 

(2) Към заявлението се прилагат: 

1. актуално удостоверение за вписване в Търговския регистър, издадено не по-рано от един месец преди датата на подаване на заявлението, а за чуждестранни лица - съответен документ, когато е приложимо; 

2. документ за внесена такса за административни услуги; 

3. документ, удостоверяващ, че предприятието не е обявено в несъстоятелност или не е в производство за обявяване в несъстоятелност; 

4. декларация, че едноличният търговец не е в процедура по заличаване; 

5. документ, издаден от компетентен орган, с който се удостоверява, че физическото или юридическото лице няма парични задължения към държавата по смисъла на Данъчно-осигурителния процесуален кодекс, установени с влязъл в сила акт на компетентен орган, освен ако е допуснато разсрочване или отсрочване на задълженията. 

(3) Заявлението и документите към него се подават на български език. 

(4) При липсващи и/или нередовни документи по ал. 1 и 2 комисията уведомява писмено заявителя да отстрани непълнотите или нередовностите в 7-дневен срок от получаване на уведомлението. В случай че непълнотите или нередовностите не бъдат отстранени в посочения срок, заявлението не се разглежда. 




Чл. 84. (1) Комисията с мотивирано решение отказва издаването на разрешение, когато: 

1. не е налице свободен ограничен ресурс; 

2. използването на ограничения ресурс би застрашило националната сигурност или е в противоречие с международни задължения, произтичащи от влязъл в сила международен договор, по който Република България е страна; 

3. лицето, което кандидатства за разрешение: 

а) е обявено в несъстоятелност или е в производство за обявяване в несъстоятелност или се намира в ликвидация; 

б) е лишено от правото да упражнява търговска дейност; 

в) има публични парични задължения към държавата, установени с влязъл в сила акт на компетентен орган, или задължение към осигурителни фондове, освен ако не е допуснато разсрочване или отсрочване на задълженията; 

г) е с отнето разрешение за ползване на индивидуално определен ограничен ресурс за същия вид електронни съобщения за срока, определен от комисията. 

(2) Обстоятелствата по ал. 1, т. 3, букви "а" и "в" се удостоверяват с документ от съответния компетентен орган, а по буква "б" - с декларация от физическото лице. 

(3) Разпоредбата на ал. 1, т. 3, буква "б" се прилага и за управители или членове на управителни органи на предприятието. 




Чл. 85. Предприятията, осъществяващи обществени електронни съобщения, са длъжни да уведомяват комисията за настъпили промени в обстоятелствата, подлежащи на вписване в Търговския регистър, в 14-дневен срок от настъпването им. 


Раздел IV. Издаване на разрешение за ползване на индивидуално определен ограничен ресурс 


Чл. 86. (1) Комисията приема решение за издаване на разрешение за ползване на индивидуално определен ограничен ресурс - радиочестотен спектър, в срок до 6 седмици от датата на получаване на заявлението или отстраняване на непълнотите в случай, че не се изисква международно координиране на радиочестотите и радиочестотните ленти, както и на техническите характеристики на радиосъоръженията, които ще ги ползват. 

(2) Когато е подадено заявление за ползване на индивидуално определен ограничен ресурс, което изисква международно координиране на радиочестотите и радиочестотните ленти, както и на техническите характеристики на радиосъоръженията, които ще ги ползват, комисията извършва това координиране в срок до 8 месеца от датата на подаване на заявлението, като уведомява заявителя за необходимостта от координиране, в 7-дневен срок от подаване на заявлението. 

(3) В случай че в международен акт, по който Република България е страна, е определен срок за координиране по ал. 2 и този срок е по-дълъг от 8 месеца, процедурата по координиране се провежда в срока, определен в международния акт. 

(4) След приключване на процедурата по координиране по ал. 2 комисията в тридневен срок уведомява заявителя за резултата. 

(5) В 14-дневен срок от получаване на уведомлението заявителят трябва да потвърди писмено желанието си за получаване на разрешението за ползване на индивидуално определен ограничен ресурс. 

(6) В случай че заявителят потвърди желанието си в срока по ал. 5, комисията приема решение за издаване на разрешение за ползване на индивидуално определен ограничен ресурс - радиочестотен спектър. 




Чл. 87. (1) Комисията уведомява писмено заявителя в тридневен срок от приемане на решението за издаване на разрешение за ползване на индивидуално определен ограничен ресурс - радиочестотен спектър. 

(2) В 14-дневен срок от получаване на уведомлението по ал. 1 заявителят внася по сметка на комисията дължимите такси. 




Чл. 88. (1) Комисията приема решение за издаване на разрешение за ползване на индивидуално определен ограничен ресурс - номера, в срок до три седмици от датата на получаване на заявлението или отстраняване на непълнотите. 

(2) Комисията уведомява писмено заявителя в тридневен срок от приемане на решението по ал. 1. 

(3) В 14-дневен срок от получаване на уведомлението по ал. 2 заявителят внася по сметка на комисията дължимите такси. 




Раздел V. Издаване на разрешение след провеждане на конкурс или търг 


Чл. 89. Комисията може по своя инициатива да обяви намерение да проведе конкурс или търг в случай на необходимост от ограничаване на броя на издаваните разрешения за ползване на конкретен свободен ограничен ресурс. 


Чл. 90. (1) Броят на издаваните разрешения за ползване на индивидуално определен ограничен ресурс - радиочестотен спектър, се ограничава от съображения за ефективно използване на спектъра, увеличаване в максимална степен на ползата за потребителите и насърчаване на конкуренцията. 

(2) Комисията провежда обществени консултации относно обявеното намерение, като публикува съобщение най-малко в един национален ежедневник и на страницата си в интернет за причините, които налагат ограничението. В съобщението се посочват: 

1. радиочестотният спектър, за който се налагат ограниченията; 

2. очакваният брой на разрешенията, които ще бъдат издадени; 

3. условията, които комисията има намерение да наложи по отношение на разрешението за ползване на спектър. 

(3) Комисията обявява резултатите от проведените обществени консултации на страницата си в интернет и обявява конкурс или търг. 

(4) Комисията трябва, на разумни интервали или въз основа на постъпили искания от засегнати лица, да преразглежда актуалността на причините, наложили ограничението на броя на разрешенията за ползване на радиочестотен спектър. 

(5) Комисията провежда обществени консултации със заинтересовани лица относно преразглеждането. 

(6) В случай че в резултат на обществените консултации се установи, че причините за наложеното ограничение са престанали да съществуват или в интерес на потребителите и насърчаване на конкуренцията е необходимо да се отмени наложеното ограничение за ползване на радиочестотния спектър, комисията отменя ограничението за броя на разрешенията. 




Чл. 91. (1) След подаване на заявление по чл. 83 за предоставяне на индивидуално определен ограничен ресурс - радиочестотен спектър или позиция на геостационарната орбита, за осъществяване на обществени електронни съобщения и след приключване на международното координиране, когато такова е необходимо, комисията в 5-дневен срок публикува съобщение в страницата си в интернет и поне в един национален ежедневник. Когато заявеният ограничен ресурс е с национален обхват, комисията в 10-дневен срок публикува съобщението и в "Държавен вестник". Съобщението съдържа: 

1. информация за заявения ограничен ресурс; 

2. покана за подаване на други заявления в срок до 21 дни от датата на публикуване на съобщението в национален ежедневник за ползване на същия ограничен ресурс. 

(2) Ако в срока по ал. 1, т. 2 в комисията не постъпи друго заявление за ползване на същия индивидуално определен ограничен ресурс, комисията в 10-дневен срок приема решение за издаване на разрешение за ползване на индивидуално определен ограничен ресурс. 

(3) Комисията уведомява писмено заявителя в тридневен срок от приемане на решението по ал. 2. 

(4) В 14-дневен срок от получаване на уведомлението по ал. 3 заявителят внася по сметка на комисията дължимите такси. 

(5) Комисията връчва разрешението на заявителя в тридневен срок след заплащане на таксите по ал. 4. Разрешението влиза в сила от датата на връчването му на заявителя. 





Чл. 92. (1) В случаите, когато е подадено заявление за ползване на индивидуално определен ограничен ресурс - номера, и заявените групи номера са в региони с недостатъчен номерационен ресурс или когато осъществяването на обществени електронни съобщения е обвързано с конкретен номер, комисията в 5-дневен срок публикува съобщение в страницата си в интернет. Съобщението съдържа: 

1. информация за заявения ограничен ресурс; 

2. покана за подаване на други заявления в 10-дневен срок от датата на публикуване на съобщението за ползване на същия ограничен ресурс. 

(2) Ако в срока по ал. 1, т. 2 в комисията не постъпят други заявления за ползване на същия ограничен ресурс, комисията в 6-дневен срок издава разрешение за ползване на индивидуално определен ограничен ресурс и уведомява заявителя по чл. 88. 




Чл. 93. (1) В случай, че заявеният свободен ограничен ресурс не е достатъчен за ползване от всички лица, подали заявление в срока по чл. 91, ал. 1, т. 2 или чл. 92, ал. 1, т. 2, комисията уведомява всички заявители за постъпилите заявления и за техния брой и с решение обявява конкурс или търг. 

(2) Решението по ал. 1 съдържа: 

1. предмет и вид на конкурса или търга; 

2. специфични изисквания към лицата, които могат да участват, отнасящи се до технически или финансови условия или до условия за спазване на конкуренцията; 

3. място, срок и ред за закупуване на конкурсните или тръжните книжа; 

4. срок и място за подаване на заявление за участие; 

5. размер и начин на плащане на депозит за участие; 

6. начална тръжна цена и стъпка за наддаване при обявяване на търг; 

7. дата, място и час на провеждане на конкурса или търга; 

8. други конкретни изисквания, свързани с процедурата на конкурса или търга. 

(3) Решението по ал. 1 се публикува на страницата на комисията в интернет и се обнародва в "Държавен вестник" не по-късно от 21 дни след изтичане на срока за подаване на заявления за ползване на индивидуално определен ограничен ресурс - радиочестотен спектър или позиции на геостационарната орбита, по чл. 91, ал. 1, т. 2. 

(4) Решението по ал. 1 се публикува на страницата на комисията в интернет и се обнародва в "Държавен вестник" не по-късно от 5 дни след изтичане на срока за подаване на заявления за ползване на индивидуално определен ограничен ресурс - номера, по чл. 92, ал. 1, т. 2. 




Чл. 94. (1) Конкурс се провежда, когато има необходимост от комплексна оценка за издаване на разрешение. 

(2) Търг се провежда в случаите, когато с оглед характера на осъществяването на обществени електронни съобщения от съществено значение е размерът на предложената тръжна цена. 




Чл. 95. (1) Началната тръжна цена при провеждане на търг се определя от комисията с решението по чл. 97, ал. 1. 

(2) Стъпката за наддаване при провеждане на търг се определя от комисията в тръжните книжа. 

(3) Достигнатата чрез наддаването сума се изплаща от спечелилия кандидат в срок, определен с решението по ал. 1. 





Чл. 96. (1) Конкурсните книжа се приемат с решение на комисията и съдържат: 

1. информация за ограничения ресурс - предмет на конкурса; 

2. списък с необходимите приложения към заявлението за участие в конкурса; 

3. изисквания за осъществяване на обществени електронни съобщения - предмет на конкурса, като: темпове на развитие и/или на обслужване, качество на услугите, вид на използваната технология, задължения, свързани с националната сигурност; 

4. критерии за оценка, относителната им тежест и механизъм за оценяване; 

5. правила за провеждане на конкурса; 

6. правила за работата на експертната комисия за провеждане на конкурса; 

7. размер на депозита за участие в конкурса. 

(2) Конкурсните книжа съдържат и условия за участие в конкурса и проект на разрешение за ползване на индивидуално определен ограничен ресурс, и приложения, съдържащи съответните технически параметри за разрешенията. 





Чл. 97. Тръжните книжа се приемат с решение на комисията и съдържат: 

1. информация за ограничения ресурс - предмет на търга; 

2. списък с необходимите приложения към заявлението за участие в търга; 

3. правила за провеждане на търга; 

4. правила за работа на експертната комисия за провеждане на търга; 

5. критерии за недопускане и отстраняване от участие в търга; 

6. проект на разрешение за ползване на индивидуално определен ограничен ресурс и приложения, съдържащи съответните технически параметри за разрешенията; 

7. размер на депозита за участие в търга, който не може да бъде по-голям от 5 на сто от определената начална тръжна цена, както и условия, свързани с депозита за участие в търга; 

8. място, дата и час за провеждане на търга. 




Чл. 98. (1) Конкурсът или търгът за предоставяне на индивидуално определен ограничен ресурс - радиочестотен спектър или позиции на геостационарната орбита, се провежда не по-рано от 30 дни от обнародване на решението по чл. 93, ал. 3 в "Държавен вестник". В случай че се обявяват няколко конкурса или търга съобразно наличния свободен ограничен ресурс, комисията определя последователността на провеждането им. Комисията може да проведе и един търг или конкурс, с който да предостави повече от едно разрешение съобразно наличния свободен ограничен ресурс. 

(2) Конкурсът или търгът за предоставяне на индивидуално определен ограничен ресурс - номера, се провежда не по-рано от 10 дни от обнародване на решението по чл. 93, ал. 4 в "Държавен вестник". В случай че се обявяват няколко конкурса или търга съобразно наличния свободен ограничен ресурс, комисията определя последователността на провеждането им. 





Чл. 99. (1) За провеждането на конкурс или търг комисията определя експертна комисия, поне един от членовете на която е правоспособен юрист. Като членове на експертната комисия може да участват и представители на заинтересованите ведомства и на комисията. 

(2) Лице, което има съществен търговски, финансов или друг делови интерес, не може да участва като член на експертната комисия. 

(3) Съществен търговски, финансов или друг делови интерес е налице винаги, когато на членове на експертната комисия или на членове на техните семейства, включително съпрузи, роднини по права линия - без ограничения, по съребрена линия - до четвърта степен включително, и роднини по сватовство - до втора степен включително, както и на икономически свързани с тях лица, се издава разрешение по този закон. 

(4) Всеки член на експертната комисия е длъжен да декларира писмено пред комисията липсата на съществен търговски, финансов или друг делови интерес, който той и/или икономически свързани с него или с членове на семейството му лица имат при избора на даден кандидат и че няма да бъдат назначени в органи на управление на кандидата, спечелил конкурса или търга, до една година от издаването на разрешението. 

(5) Декларациите по ал. 4 се съхраняват в специален публичен регистър при комисията. 

(6) Членовете на експертната комисия са длъжни да не разпространяват пред трети лица информация, получена в хода на процедура по провеждане на конкурс или търг. Всеки член на експертната комисия подписва декларация преди началото на процедурата за спазването на това задължение. 




Чл. 100. (1) Лицата, които искат да участват в обявения от комисията конкурс или търг, подават писмено заявление за участие, към което прилагат: 

1. всички съдебни решения по партидата на кандидата и актуално удостоверение за вписване в Търговския регистър, издадено не по-рано от един месец преди датата на подаване на заявлението; 

2. доказателства за финансови възможности, като: годишен счетоводен баланс и отчет за приходите и разходите, годишни данъчни декларации, банкови препоръки, документи за придобиване на дълготрайни активи; 

3. технически проект и бизнес план в съответствие с изискванията на чл. 96, ал. 1, т. 3; 

4. документ за внесен депозит или банкова гаранция за неговия размер; 

5. документи, удостоверяващи липсата на обстоятелствата по чл. 84, ал. 1, т. 3; 

6. декларация за опазване на поверителността на информацията, която се съдържа в конкурсната или тръжната документация; 

7. документ за платена конкурсна или тръжна документация; 

8. други документи, свързани с предмета на конкурса или търга. 

(2) Всички документи се подават на български език. 

(3) При липсващи и/или нередовни документи по ал. 1, с изключение на тези по ал. 1, т. 3, кандидатът се уведомява писмено да отстрани непълнотите или нередовностите, като му се дава 7-дневен срок от получаване на уведомлението. В случай че непълнотите или нередовностите не бъдат отстранени в посочения срок, кандидатът не се допуска до участие. 

(4) Лицето, което иска да участва в обявения от комисията конкурс или търг, не се допуска до участие, когато: 

1. е обявено в несъстоятелност или е в производство за обявяване в несъстоятелност, или се намира в ликвидация; 

2. е лишено от правото да упражнява търговска дейност; 

3. има публични парични задължения към държавата, установени с влязъл в сила акт на компетентен орган, или задължение към осигурителни фондове, освен ако не е допуснато разсрочване или отсрочване на задълженията; 

4. е с отнето разрешение за ползване на индивидуално определен ограничен ресурс за същия вид електронни съобщения за срока, определен от комисията. 




Чл. 101. (1) При конкурс предложенията се класират въз основа на комплексна оценка за удовлетворяване на конкурсните изисквания. 

(2) При търг класирането на кандидатите се извършва според размера на предложената тръжна цена. 




Чл. 102. (1) Експертната комисия в 7-дневен срок от приключване на работата си представя на комисията доклад за извършената работа и за резултатите от класирането, както и цялата документация по проведения конкурс или търг. 

(2) В 14-дневен срок от получаване на документите по ал. 1 комисията приема решение за: 

1. издаване на разрешение на кандидата, спечелил конкурса или търга; 

2. прекратяване на конкурса или търга, като не определя спечелил кандидат, когато в резултатите от класирането не се посочва кандидат, който отговаря на изискванията на проведения конкурс или търг. 

(3) В тридневен срок след приемане на решението по ал. 2 комисията го изпраща в "Държавен вестник" за обнародване в 5-дневен срок от получаването му. 




Чл. 103. (1) Комисията има право да задържи депозитите на кандидатите, които са подали жалби срещу решението по чл. 102, ал. 2, до решаването на спора от съда. 

(2) Депозитите на неспечелилите кандидати се освобождават в срок три работни дни след изтичането на срока за подаване на жалба срещу решението по чл. 102, ал. 2. В същия срок се освобождават депозитите на всички кандидати при прекратяване на процедурата. 

(3) Депозитите на спечелилия кандидат и на класирания на второ място се освобождават в срок три работни дни след влизането в сила на решението по чл. 102, ал. 2, т. 1. 




Чл. 104. (1) В 14-дневен срок от влизането в сила на решението по чл. 102, ал. 2, т. 1 комисията издава разрешение на спечелилия конкурса или търга кандидат. 

(2) Спечелилият кандидат е обвързан с направените в конкурса или търга предложения. 




Чл. 105. (1) В случай че спечелилият кандидат се откаже от издаване на разрешение или не плати предложената от него окончателна тръжна цена в срока и по начина, посочени в тръжните или конкурсните документи, разрешението се предлага на кандидата, класиран на второ място. 

(2) При отказ и на кандидата, класиран на второ място, процедурата се прекратява без издаване на разрешение. 

(3) В случаите, когато предмет на търг са две или повече разрешения и класиран кандидат се откаже от издаване на разрешение или не плати предложената от него окончателна тръжна цена в срока и по начина, посочени в тръжните документи, то се предлага на класирания на следващо място кандидат. В случай че и той се откаже, процедурата се прекратява без издаване на разрешение. 

(4) Депозитите на лицата по ал. 1, 2 и 3 не се връщат. 




Раздел VI. Съдържание на разрешението 


Чл. 106. В разрешенията за ползване на индивидуално определен ограничен ресурс - радиочестотен спектър и/или позициите на геостационарната орбита, се определят: 1. услугата и/или типът на електронната съобщителна мрежа и/или технологията, за която се предоставя радиочестотният спектър; 

2. предоставеният радиочестотен спектър и/или позициите на геостационарната орбита; 

3. териториалният обхват, когато е приложимо; 

4. условията за прехвърляне на разрешение от предприятие при условия за ненарушаване на конкуренцията; 

5. параметрите, чрез които се осигурява ефективно ползване на радиочестотния спектър, а когато е приложимо, и изисквания за покритие; 

6. техническите и експлоатационните условия, необходими за недопускане на вредни радиосмущения и за ограничаване на възможността за излагане на обществото на вредни електромагнитни полета, когато условията са различни от тези, при спазване на изискванията по чл. 73, ал. 3, т. 6, буква "г"; 

7. срокът на разрешението, съобразен с Националния план за разпределение на радиочестотния спектър; 

8. таксата за ползване на индивидуално определен ограничен ресурс - радиочестотен спектър; 

9. задълженията, поети от предприятията, предоставящи обществени електронни съобщителни мрежи и/или услуги, в случай на проведена конкурсна или тръжна процедура; 

10. задълженията, произтичащи от международни споразумения, които уреждат ползването на радиочестотния спектър, в случай че такива са приложими; 

11. датата за започване на осъществяването на електронни съобщения и срокове за достигане на ефективно ползване на ограничения ресурс; 

12. задълженията за осигуряване възможност за ползване на ограничения ресурс - радиочестотен спектър и/или позициите на геостационарната орбита, и на радиосъоръженията, които го ползват, при кризи по смисъла на Закона за управление при кризи, при въвеждане на режим "военно положение", режим "положение на война" или на режим "извънредно положение" по смисъла на Закона за отбраната и въоръжените сили на Република България; 

13. задълженията, изискванията и ограниченията, свързани със защита на националната сигурност и отбраната; 

14. датата на издаване на разрешението; 

15. идентификационни данни. 





Чл. 107. В разрешението за ползване на индивидуално определен ограничен ресурс - номера, се определят: 

1. услугата, за която предприятията са получили разрешение за ползване на номера, включително всички задължения, свързани с осигуряването на тази услуга; 

2. предоставените номера; 

3. изискванията за ефективно ползване на номера; 

4. изискванията за преносимост на номерата; 

5. задълженията за предоставяне на обществена информация за телефонните номера на абонатите на обществени телефонни услуги за целите на универсалната услуга съгласно глава единадесета и при наличие на изрично съгласие от абонатите; 

6. срокът на разрешението, съобразен с Националния номерационен план; 

7. условията за вторично предоставяне на номера; 

8. условията за прехвърляне на разрешението; 

9. таксата за ползване на индивидуално определен ограничен ресурс - номера от Националния номерационен план; 

10. задълженията, поети от предприятията в случай на проведена конкурсна процедура; 

11. задълженията, произтичащи от международни споразумения, които уреждат ползването на номерата, в случай че такива са приложими; 

12. датата за започване на ползването на индивидуално определен ограничен ресурс и сроковете за достигане на ефективното му ползване; 

13. задълженията за осигуряване на възможност за ползване на ограничения ресурс - номера, при кризи по смисъла на Закона за управление при кризи, при въвеждане на режим "военно положение", режим "положение на война" или на режим "извънредно положение" по смисъла на Закона за отбраната и въоръжените сили на Република България; 

14. датата на издаване на разрешението; 

15. идентификационни данни. 




Чл. 108. Освен задълженията по чл. 106 или 107 предприятията, получили разрешение за ползване на индивидуално определен ограничен ресурс - радиочестотен спектър или номера, са длъжни да спазват и приложимите изисквания, определени по чл. 73. 


Раздел VII. Временни разрешения 


Чл. 109. (1) Комисията издава временни разрешения за ползване на индивидуално определен ограничен ресурс - радиочестотен спектър, със срок на действие не по-дълъг от 6 месеца, в следните случаи: 

1. когато е необходимо ползване на индивидуално определен ограничен ресурс за изпробване на нови технически методи и/или технологии за осъществяване на електронни съобщения, или 

2. когато е необходимо ползване на индивидуално определен ограничен ресурс, за да бъдат тествани нови технически съоръжения или новоизградени електронни съобщителни мрежи, преди същите да бъдат пуснати в експлоатация, или 

3. за рекламиране на електронни съобщителни съоръжения и/или оборудване, или 

4. когато е необходимо ползването на индивидуално определен ограничен ресурс за краткосрочни събития. 

(2) Временно разрешение се издава без провеждане на конкурс или търг. 

(3) Временно разрешение не се издава за вече предоставен индивидуално определен ограничен ресурс или за ограничен ресурс, за който е подадено заявление за издаване на разрешение и не е приключила процедурата по издаване на разрешението. 

(4) За издаване на временно разрешение се подава заявление, което съдържа данните по чл. 83, ал. 1 и данни за предназначението на заявения ограничен ресурс за случаите, посочени в ал. 1. Към заявлението се прилагат документите по чл. 83, ал. 2, т. 1 и 2. Заявлението трябва да бъде подадено не по-късно от 31 дни преди датата за започване на ползването на ограничения ресурс, посочена в заявлението. При непълнота на заявлението се прилагат правилата на чл. 83, ал. 4. 

(5) В случай че заявеният ограничен ресурс подлежи на международно координиране, комисията предлага на заявителя друг ограничен ресурс, неподлежащ на международно координиране, който е годен за ползване, съобразно: 

1. данните, представени в заявлението за случаите, посочени в ал. 1, и 

2. техническите характеристики на електронната съобщителна мрежа и съоръженията, за които ще се ползва ограниченият ресурс. 

(6) Комисията издава временното разрешение не по-късно от 17 дни преди датата за започване на ползването на ограничения ресурс, посочена в заявлението по ал. 4. 

(7) Комисията уведомява заявителя за издаденото временно разрешение в тридневен срок от издаването му, като посочва и размера на дължимите от заявителя такса за временно ползване на индивидуално определен ограничен ресурс и еднократна такса за издаване на разрешение. Заявителят е длъжен да внесе таксите в 14-дневен срок от получаване на уведомлението. 

(8) Комисията връчва разрешението на заявителя в тридневен срок след внасяне на таксите по ал. 7. 




Чл. 110. (1) Временното разрешение съдържа данните, посочени в заявлението по чл. 109, ал. 4. 

(2) Индивидуално определеният ограничен ресурс може да се ползва само по предназначение и начин, изрично определени с временното разрешение. 





Чл. 111. (1) За временните разрешения не се прилагат правилата за прекратяване, отнемане или спиране на действието на разрешенията, издадени по този закон. 

(2) Действието на временното разрешение се прекратява от комисията незабавно, когато бъде установено, че предоставеният индивидуално определен ограничен ресурс не се ползва по предназначението и начина, определени във временното разрешение. 




Чл. 112. Предприятие, на което е прекратено действието на временно разрешение по чл. 111, ал. 2, не може да подава заявление за издаване на ново временно разрешение в 6-месечен срок от датата на прекратяване действието на предишното. 


Раздел VIII. Предоставяне на допълнителен ограничен ресурс 


Чл. 113. (1) Предприятие, на което е издадено разрешение за ползване на индивидуално определен ограничен ресурс - радиочестотен спектър и/или номера, може да заяви ползване на допълнителен индивидуално определен ограничен ресурс. Предприятието подава заявление, което освен данните по чл. 83 съдържа и: 

1. номера и дата на издаване на първоначалното разрешение; 

2. електронните съобщителни мрежи и/или услуги, за извършването на които ще се ползва допълнителният индивидуално определен ограничен ресурс; 

3. посочване на допълнителния индивидуално определен ограничен ресурс, за чието ползване се иска изменение и допълнение на разрешението; 

4. срок за ползване на допълнителния индивидуално определен ограничен ресурс, който не може да бъде по-дълъг от срока на ползване на първоначалния индивидуално определен ограничен ресурс. 

(2) Електронните съобщителни мрежи и/или услуги по ал. 1, т. 2 не могат да бъдат различни от електронните съобщителни мрежи и/или услуги, за които е предоставен първоначалният индивидуално определен ограничен ресурс. 

(3) Към заявлението се прилагат документи и данни, обосноваващи необходимостта от ползване на допълнителния индивидуално определен ограничен ресурс, както и документ за внесена такса за административни услуги. 

(4) Комисията предоставя заявения допълнителен индивидуално определен ограничен ресурс, когато: 

1. предприятието има доказана необходимост от такъв ресурс за разширяване, модернизиране и развитие на собствената електронна съобщителна мрежа, когато чрез нея осъществява обществени електронни съобщения, и 

2. предприятието е използвало ефективно вече предоставения индивидуално определен ограничен ресурс, и 

3. електронната съобщителна мрежа на предприятието допуска възможност за разширяване, модернизиране и развитие. 

(5) Допълнителният индивидуално определен ограничен ресурс се предоставя без провеждане на конкурс или търг. 

(6) Ако условията по ал. 4 са налице, комисията предоставя заявения допълнителен индивидуално определен ограничен ресурс - радиочестотен спектър, като изменя и допълва разрешението за ползване на индивидуално определен ограничен ресурс на заявителя, в срок до 42 дни от датата на подаване на заявлението. 

(7) Ако условията по ал. 4 са налице, комисията предоставя заявения допълнителен индивидуално определен ограничен ресурс - номера, като изменя и допълва разрешението за ползване на индивидуално определен ограничен ресурс на заявителя, в срок до 21 дни от датата на подаване на заявлението. 

(8) В 14-дневен срок от получаване на уведомлението по ал. 7 заявителят внася по сметка на комисията дължимите такси за ползване на предоставения допълнителен индивидуално определен ограничен ресурс пропорционално на времето за ползване в текущата година. 




Раздел IX. Изменение, допълнение, прекратяване, отнемане, спиране или прехвърляне на разрешение 


Чл. 114. (1) Предприятие, на което е издадено разрешение, може преди изтичане на срока на действието му да направи мотивирано искане за намаляване на срока на действие на разрешението. Комисията проучва основателността на искането и се произнася с решение в срок до един месец от постъпване на искането. 

(2) Предприятие, на което е издадено разрешение, може в срок не по-кратък от три месеца преди изтичане срока на действие на разрешението да направи мотивирано искане за удължаване срока на действие на издаденото разрешение. Комисията проучва основателността на искането и се произнася с решение в срок до един месец от постъпване на искането, като при удовлетворяване на искането вписва новия срок на действие. 

(3) Ако в срока по ал. 2 предприятие, на което е издадено разрешение, не поиска удължаване действието на разрешението, приема се, че предоставеният индивидуално определен ограничен ресурс е свободен с изтичането на срока на действие на разрешението. 

(4) Срокът на действие на разрешение за ползване на индивидуално определен ограничен ресурс - радиочестотен спектър, за осъществяване на електронни съобщения чрез налични и/или нови електронни съобщителни мрежи за наземно аналогово радиоразпръскване се удължава след удължаване на срока на лицензията по смисъла на Закона за радиото и телевизията за същия период от време. 





Чл. 115. (1) Изменения и допълнения на разрешение могат да бъдат правени с мотивирано решение на комисията поради: 

1. непреодолима сила; 

2. причини, свързани с националната сигурност; 

3. промени във вътрешното законодателство и решения на международни организации в сила за Република България; 

4. причини, свързани с обществения интерес, произтичащи от ефективното ползване на ограничения ресурс, защитата на интересите на потребителите и осигуряването на универсална услуга. 

(2) Измененията и допълненията по ал. 1 се извършват след писмено уведомяване на съответното предприятие, което може да изрази становище в 14-дневен срок от получаване на уведомлението, когато измененията и допълненията са свързани с ал. 1, т. 4. 




Чл. 116. Предприятието, на което е издадено разрешение, може да отправи мотивирано искане до комисията за изменение и допълнение на разрешението, извън случаите по чл. 115, ал. 1. Комисията проучва основателността на искането, преценява необходимостта от изменение и допълнение на разрешението и се произнася с решение в 30-дневен срок от постъпване на искането. 




Чл. 117. (1) Действието на издадено разрешение за ползване на индивидуално определен ограничен ресурс се преустановява след отнемане на издаденото разрешение от комисията в следните случаи: 

1. предприятие, на което е издадено разрешение за ползване на индивидуално определен ограничен ресурс - радиочестотен спектър или позиции на геостационарната орбита, не е спазило някои или всички от задълженията си по чл. 106, т. 9; 

2. при установени системни нарушения на едно и също условие от издаденото разрешение за ползване на предоставения индивидуално определен ограничен ресурс; 

3. при системно неплащане на дължимите такси, свързани с издаденото разрешение; 

4. при извършена проверка от комисията е установено наличие на някое от обстоятелствата по чл. 84, ал. 1, т. 3, букви "а", "б" и "в". 

(2) Действието на издаденото разрешение за ползване на индивидуално определен ограничен ресурс може да бъде прекратено в следните случаи: 

1. по мотивирано писмено искане на компетентен орган при установени действия на предприятието, които застрашават националната сигурност при ползване на предоставения му с разрешението индивидуално определен ограничен ресурс; 

2. предприятието, получило разрешение, заяви наличие на някое от обстоятелствата по чл. 84, ал. 1, т. 3, букви "а", "б" и "в"; 

3. по мотивирано писмено искане на предприятието, на което е издадено разрешение; 

4. при смърт на физическото лице в случаите, когато му е издадено разрешение; 

5. с изтичане срока на действие на разрешението; 

6. на основание задължение, произтичащо от ратифицирано и влязло в сила международно споразумение, по което Република България е страна; 

7. след уведомление от Съвета за електронни медии за влязло в сила решение за прекратяване на съответната лицензия за радио- или телевизионна дейност на предприятието, осъществяващо електронни съобщения чрез налични и/или нови електронни съобщителни мрежи за наземно аналогово радиоразпръскване. 

(3) Приетите решения от комисията на основание ал. 2, т. 1 подлежат на незабавно изпълнение. 

(4) Действието на издаденото разрешение при наличие на предпоставките по ал. 1 се преустановява след предварително писмено уведомяване на предприятието, като комисията изрично посочи конкретните основания и мотиви. 

(5) С уведомлението по ал. 4 комисията дава срок на предприятието не по-кратък от 30 дни за становище. 

(6) Комисията може да прекрати действието на разрешението само след като обсъди обясненията и възраженията на предприятието и установи наличието на достатъчно доказателства за съществуване на обстоятелствата по ал. 1. 




Чл. 118. (1) В случаите по чл. 117, ал. 2, т. 4 ограниченият ресурс не се смята за свободен, ако някой или някои от наследниците заявят писмено пред комисията ползването на индивидуално определения ограничен ресурс, за който е било издадено разрешението, в срок до един месец след смъртта на физическото лице. В този случай комисията издава без конкурс или търг ново разрешение за ползване на същия индивидуално определен ограничен ресурс в срок до 21 дни от подаване на заявлението. Комисията уведомява писмено заявителите в тридневен срок от издаването на разрешението. 

(2) В срок до 14 дни от получаване на уведомлението по ал. 1 заявителят внася по сметка на комисията всички дължими такси. 

(3) Комисията връчва разрешението на заявителите след заплащане на всички дължими такси по този закон. 




Чл. 119. Предприятие, действието на чието разрешение е било прекратено на основание чл. 117, ал. 1, може да подаде заявление за издаване на ново разрешение не по-рано от 12 месеца от датата на решението на комисията за прекратяване действието на разрешението. 


Чл. 120. (1) Действието на издадено разрешение за ползване на индивидуално определен ограничен ресурс може да бъде временно спряно от комисията в следните случаи: 

1. по искане на компетентен орган при кризи, обявяване на режим "военно положение", режим "положение на война" или режим "извънредно положение"; 

2. по мотивирано искане на компетентните органи при възникване на опасност за националната сигурност; 

3. по мотивирано искане на предприятието, на което е издадено разрешение. 

(2) В случаите по ал. 1, т. 1 и 2 спирането продължава до отпадане на необходимостта от него. 

(3) При спиране действието на разрешение на основание ал. 1, т. 3 предприятието, на което е издадено разрешението, дължи вноски от годишните такси за времето, за което е спряно действието на разрешението. 

(4) В случаите по ал. 1, т. 3 комисията проучва основателността на направеното искане и се произнася по него в срок до 21 дни от постъпването му. Спирането в тези случаи не може да бъде за срок, по-дълъг от три месеца. Комисията отказва спиране: 

1. когато искането е от предприятие със значително въздействие върху пазара за електронните съобщителни мрежи и/или услуги, по отношение на които е определено като такова; 

2. когато на предприятието е наложено задължение за предоставяне на универсална услуга; 

3. на предприятие с разрешение за ползване на индивидуално определен ограничен ресурс с национален обхват, осъществяващо обществени електронни съобщения. 

(5) Решенията за спирането и последващото възобновяване на действието на издадено разрешение се съобщават на засегнатите лица в тридневен срок. 




Чл. 121. (1) Предприятие, на което е издадено разрешение за ползване на индивидуално определен ограничен ресурс, може да прехвърли разрешението или част от правата и съответните задължения, включени в него, само след предварително разрешение от комисията. 

(2) Комисията издава разрешение по ал. 1, когато са налице следните условия: 

1. прехвърлянето не нарушава конкуренцията в сектора на електронните съобщения в частта ползване на индивидуално определен ограничен ресурс, и 

2. прехвърлянето не води до промени в условията за ползване на индивидуално определения ограничен ресурс, или 

3. прехвърлянето по ал. 1 за осъществяване на електронни съобщения чрез използване на налични и/или нови аналогови електронни съобщителни мрежи за наземно аналогово радиоразпръскване не води до промяна на разпространяваните от предприятията, лицензирани от Съвета за електронни медии, радио- и телевизионни програми на обществените оператори, субекти на публичното право. 

(3) При универсално правоприемство чрез промяна на правната форма на дружеството ал. 1 не се прилага. 




Чл. 122. Условията и редът за прехвърляне на разрешения за ползване на индивидуално определен ограничен ресурс се определят с нормативен административен акт от комисията след провеждане на обществено обсъждане по чл. 36, който се обнародва в "Държавен вестник". 


Чл. 123. Комисията публикува ежемесечно на страницата си в интернет информация за прехвърлените права по издадени разрешения за ползване на индивидуално определен ограничен ресурс - радиочестотен спектър. 

Глава шеста. РАДИОЧЕСТОТЕН СПЕКТЪР И ПОЗИЦИИ НА ГЕОСТАЦИОНАРНАТА ОРБИТА 


Чл. 124. (1) Управлението и ефективното без вредни радиосмущения ползване на радиочестотния спектър се провежда в съответствие с държавната политика по планиране и разпределение на радиочестотния спектър, Националния план за разпределение на радиочестотния спектър, Регулаторната политика за управлението на радиочестотния спектър за граждански нужди и в съответствие с международни споразумения, по които Република България е страна. 

(2) Управлението и ефективното ползване на радиочестотния спектър се осъществява с оглед защита на обществения интерес, безопасността и здравето на гражданите, свободата на словото, културните, научните, социалните и техническите аспекти на политиката на Европейския съюз, както и интересите на ползвателите на радиочестотния спектър. 




Чл. 125. (1) Когато ползването на радиочестоти е хармонизирано, условията и процедурите са съгласувани и предприятията, на които ще бъдат присвоени радиочестотите, са избрани в съответствие с международни споразумения и правила на Общността, комисията издава разрешение за ползване на тези радиочестоти. 

(2) Ако всички национални условия, отнасящи се до правото на ползване на радиочестотите, са изпълнени в случай на обща процедура за избор, комисията не трябва да налага други условия, допълнителни критерии или процедури, които биха ограничили, променили или забавили правилното прилагане на общото присвояване на тези радиочестоти. 


Чл. 126. Радиочестотният спектър в обхвата от 9 kНz до 3000 GHz се разпределя на радиочестоти и радиочестотни ленти, радиослужби и ползватели. 


Чл. 127. Позициите на геостационарната орбита за Република България се определят с международни споразумения. 


Чл. 128. Управлението на радиочестотния спектър и ползването на позициите на геостационарната орбита се осъществяват с цел ефективното и без вредни радиосмущения използване на радиочестотния спектър при съобразяване с интересите на националната сигурност и при спазване принципите на предвидимост, равнопоставеност и обективност. 


Чл. 129. (1) Комисията предоставя за ползване позициите на геостационарната орбита, радиочестотите и радиочестотните ленти, разпределени за граждански нужди. 

(2) Радиочестотите и радиочестотните ленти, разпределени за граждански нужди в радиочестотните ленти за съвместно ползване, се предоставят от комисията след национално координиране и съгласуване. 

(3) Ако правото за ползване на радиочестотите и радиочестотните ленти бъде отнето в резултат на промени в законодателството, възникнали при изпълнение на международно задължение на Република България, трябва да се предвиди компенсация от държавния бюджет, като размерът й се определя с мотивирано предложение на комисията. 




Чл. 130. Правото за ползването на радиочестоти и радиочестотни ленти не е свързано с ограничения по отношение на вида на предоставяните услуги или използваните технологии. 


Чл. 131. За осигуряване безопасността на въздухоплаването и корабоплаването и с цел защита на националната сигурност и за нуждите на отбраната предоставянето за ползване на радиочестотите и радиочестотните ленти се осъществява от комисията след национално координиране със заинтересованите ведомства и при необходимост - международно координиране. 


Глава седма. НОМЕРА, АДРЕСИ И ИМЕНА 


Чл. 132. Националният номерационен план представлява разпределение на номерата, използвани в електронните съобщителни мрежи за идентификация, маршрутизация и таксуване от предприятия, предоставящи обществени електронни съобщителни услуги. 


Чл. 133. (1) Националният номерационен план се изготвя от комисията в съответствие с регулаторната политика по чл. 30, т. 7 при спазване принципите на обективност, пропорционалност, равнопоставеност, прозрачност и навременност и при отчитане на националните и обществените интереси. 

(2) Националният номерационен план се изготвя при съобразяване с актовете на международни организации и/или техни компетентни органи, имащи отношение към номера, адреси и имена, за да се осигурява ефективно използване на номерационното пространство. 

(3) Националният номерационен план се обнародва в официалния раздел на "Държавен вестник". 

(4) Комисията поддържа публичен регистър на предоставените за ползване на предприятията номера, адреси и имена. 




Чл. 134. (1) Предприятията, предоставящи обществени телефонни услуги, осигуряват възможност на своите абонати да запазят: 

1. географския номер при промяна на доставчика на фиксирана телефонна услуга и/или при промяна на адреса си в рамките на един географски национален код за направление; 

2. негеографския номер при промяна на доставчика, предоставящ съответната услуга; 

3. национално значим номер при промяна на доставчика на мобилна телефонна услуга. 

(2) Предприятията, предоставящи обществени телефонни услуги, определят цени за крайните потребители на услугите по ал. 1 по начин, който не възпрепятства ползването им. 

(3) Функционалните спецификации за преносимост на номерата по ал. 1 се определят от комисията след обществено обсъждане по чл. 36 и се обнародват в официалния раздел на "Държавен вестник". 

(4) Функционалните спецификации съдържат: 

1. технически условия за осъществяване на преносимост; 

2. необходими действия от предприятията, които са задължени да осигуряват преносимост, включително и срокове за извършването им; 

3. метод за реализация на преносимостта; 

4. изисквания относно базата данни, необходима за осигуряване на маршрутизацията; 

5. задължения на предприятията, които осигуряват преносимостта, и причини за отказ от предоставяне на услугата за крайни потребители; 

6. процедура за осъществяване на преносимост; 

7. принципи на ценообразуване и разпределяне на разходите между предприятията. 





Чл. 135. (1) Предприятията, предоставящи обществени телефонни мрежи и/или услуги със значително въздействие върху пазарите на дребно, осигуряват на абонатите си достъп до обществените телефонни услуги на предприятията, чиито мрежи са взаимно свързани: 

1. за всяко повикване посредством код за избор (достъп), и/или 

2. на абонаментна основа. 

(2) Предприятията, предоставящи обществени телефонни мрежи и/или услуги със значително въздействие върху пазарите на дребно, определят цените на услугите по ал. 1, ако такива цени са въведени по начин, който не възпрепятства ползването им. 

(3) Комисията определя условията и реда за предоставяне на услугите по ал. 1 с нормативен административен акт, който се обнародва в "Държавен вестник". 





Чл. 136. (1) Предприятията, предоставящи обществени телефонни услуги, определят помежду си първоначална цена за реализиране на услугите по чл. 134, ал. 1 и цени за взаимно свързване при предоставяне на тези услуги при спазване на принципа за разходоориентираност. 

(2) Предприятията по чл. 135, ал. 2 определят цени за достъп и взаимно свързване при предоставяне на услуги по чл. 135, ал. 1, т. 1 и 2 при спазване на принципа за разходоориентираност. 




Чл. 137. Правилата за разпределение и процедурите по първично и вторично предоставяне за ползване, резервиране и отнемане на номера, адреси и имена се определят с наредба на председателя на Държавната агенция за информационни технологии и съобщения по предложение от комисията, която се обнародва в "Държавен вестник". 


Чл. 138. Предприятията, предоставящи обществени телефонни мрежи, осигуряват пряко или непряко свързване с мрежи, обслужващи европейското телефонно номерационно пространство при повиквания с код "3883", в съответствие със стандартите на Европейския институт за стандарти в далекосъобщенията. 

Взето от "http://www.bgsec.org/wiki/%D0%97%D0%B0%D0%BA%D0%BE%D0%BD_%D0%B7%D0%B0_%D0%B5%D0%BB%D0%B5%D0%BA%D1%82%D1%80%D0%BE%D0%BD%D0%BD%D0%B8%D1%82%D0%B5_%D1%81%D1%8A%D0%BE%D0%B1%D1%89%D0%B5%D0%BD%D0%B8%D1%8F".
